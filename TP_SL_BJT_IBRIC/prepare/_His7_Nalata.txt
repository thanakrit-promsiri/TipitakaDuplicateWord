 cpd classification        
  sl  dāṭh     dāṭh    w i   
  sl          
 dāṭhā vaṃsaya  
  
 namo tassa bhagavato arahato sammāsambuddhassa 
  
   visāradaṃ vādapathāti vattinaṃ 
 tilokapajjotamasayhasāhinaṃ 
 asesa ñeyyāvaraṇappahāyinaṃ 
 namāmi satthāramanantagocaraṃ 
  
  sl          
  
   tiloka nāthappabhavaṃ bhayāpahaṃ 
 visuddhavijjācaraṇehi sevitaṃ 
 papañca saññojanabandhanacchidaṃ 
 namāmi dhammaṃ nipuṇaṃ sududdasaṃ  
   pasādamattenapi yattha pāṇino 
 phūsanti dukkhakkhayamaccutaṃ padaṃ 
 tamāhuṇeyyaṃ susamāhitindriyaṃ 
 namāmi saṅghaṃ munirājasāvakaṃ 
   vibhusayaṃ kāḷakanāgaranva yaṃ 
 parakkamo kāruṇiko camūpati 
 gavesamāno jinasāsanassa yo 
 virūḷhimatthañca janassa patthayaṃ  
  
  sl          
  
   sudhāmayūkhāmala paṇḍuvaṃsajaṃ 
 virūḷhasaddhaṃ munirājasāsane 
 piyaṃ vadaṃ nītipathānuvattiniṃ 
 sadā pajānaṃ janikaṃva mātaraṃ 
   piyaṃ parakkantibhujassa rājino 
 mahesi maccunnatakhuddhisampadaṃ 
 vidhāya līlāvatimicchitatthadaṃ 
 asesa laṅkātalarajjalakkhiyaṃ  
   kumāramārādhitasādhumantinaṃ 
 mahādayaṃ paṇḍunarinda vaṃsajaṃ 
 vidhāya saddhaṃ madhurindanāmakaṃ 
 susikkhītaṃ pāvacane kalāsu ca  
  
  sl          
  
   narindasuññaṃ suciraṃ tisīhaḷaṃ 
 itippatītaṃ ayasaṃ apānudi 
 ciraṃ paṇītena ca civarādinā 
 susaññate saṃyamino atappayi  
   ciraṭṭhitiṃ pāvacanassa icchatā 
 kataññunā vikkama buddisālinā 
 satīmatā candima bandhukittinā 
 sagāravaṃ tenabhīyācito ahaṃ 
    
 sadesa bhāsāya kavīhi sīhaḷe 
 katampi vaṃsaṃ jinadantadhātuyā 
 niruttiyā māgadhikāya vuddhiyā 
 karomi dīpantaravāsinaṃ api  
  
  sl          
  
    
 jīnoyamiddhe amaravhaye pure 
 kadāci hutvāna sumedhanāmako 
 savedavedaṅgavibhāgakovido 
 mahaddhane vippakulamhi māṇavo  
    
 ahaṃ hi jātibyasanena pīḷito 
 jarābhibhuto maraṇena otthaṭo 
 sivaṃ padaṃ jātijarādinissaṭaṃ 
 gavesayissaṃti raho vicintiya  
    
 anekasaṅkhaṃ dhanadhaññasampadaṃ 
 patiṭṭhapetvā kapaṇesi duccajaṃ 
 anappake pemabharānubandhino 
 vihāya mitte ca suteca bandhave  
  
  sl          
  
    
 pahāya kāme nikhile manorame 
 gharābhinikkhamma himācalantike 
 mahīdharaṃ dhammikanāma vissutaṃ  
 upecca nānātarurājibhusitaṃ  
    
 manonukūle surarājanimmīte 
 asammigānaṃ agatimhi assame 
 nivattacīro ajinakkhipaṃ vahaṃ 
 jaṭādharo tāpasa vesamaggahī  
    
 susaññatattoparivāri tindriyo 
 phalāphalādīhi pavattayaṃ tanuṃ 
 gato abhiñgñāsu ca pāramiṃ vasī 
 tahiṃ samāpatti sukhaṃ avindi so  
  
   kesucipotthakesu dhammakanāmavissutaṃ tipi dissati  
  
  sl          
  
    
 susajjite rammapurādhivāsinā 
 mahājanenattamanena añjase 
 pathappadese abhiyantamattano 
 aniṭṭhiteyeva sumedha tāpaso  
    
 agādhañeyyodadhīpāradassinaṃ 
 bhavantaguṃ nibbanathaṃ vināyakaṃ 
 anekakhīṇāsavalakkhasevitaṃ 
 kadā ci dīpaṅkarabuddhamaddasa  
    
 tato sasaṅghassa tilokabhattuno 
 pariccajitvāna tanumpi jīvitaṃ 
 pasārayitvāna jaṭājinādikaṃ 
 vidhāya setuṃ tanumeva pallale  
  
  sl          
  
    
 anakkamitvā kalalaṃ mahādaye 
 sabhikkhuko gaccatu piṭṭhiyā iti 
 adhiṭṭhahitvāna nipannako tahiṃ 
 anātha metaṃ tibhavaṃ samekkhiya  
    
 dayāya sañcoditamānaso jane 
 bhavaṇṇavā uddharituṃ dukhaddite 
 akāsi sambodhipadassa pattiyā 
 mahābhinīhāramudaggavikkamo  
  
  sl          
  
    
 atho viditvā vasino tamāsayaṃ 
 adāsi so vyākaraṇaṃ mahāmuni 
 tato puraṃ tamhi tathāgate gate 
 sayaṃvasī sammasi pāramiguṇe  
    
 tato ca kappānamalīnavikkamo 
 asaṃkhiye so caturo salakkhake 
 tahiṃ tahiṃ jātisu bodhipācane 
 visuddhasambhāraguṇe apūrayi     
 athābhijāto tusite mahāyaso 
 visuddhasambodhipadopaladdhiyā 
 udikkhamāno samayaṃ dayādhano 
 ciraṃ vibhutiṃ anubhosi sabbaso  
  
  sl           
  
    
 sahassasaṅkhā dasacakkavālato 
 samāgatānekasurādhipādihi 
 udaggudaggehi jinattapattiyā 
 sagāravaṃ so abhigamma yācito  
    
 tato cavitvā kapiḷavhaye pure 
 sadā sato sakyakulekaketuno 
 ahosi suddhodanabhumibhattuno 
 mahādimāyāya mahesiyā suto  
  
  sl           
  
    
 vijātamattova vasundharāya so 
 patiṭṭhahitvāna disā vilokayī 
 tadā ahesuṃ vivaṭaṅganā disā 
 apūjayuṃ tattha ca devamānusā  
    
 ādhārayuṃ ātapavāraṇādikaṃ 
 adissamānāva nabhambhi devatā 
 padāni so satta ca uttarāmukho 
 upecca nicchārayi vācamāsabhiṃ  
    
 yathatthasiddhattakumāranāmako 
 mahabbalo yobbanahāriviggaho 
 ututtayānucchavikesu tīsu so 
 nubhosi pāsādavaresu sampadaṃ  
  
  sl           
  
    
 kadāci uyyānapathe jarāhataṃ 
 tathāturaṃ kālakataṃ ca saṃyamiṃ 
 kamena disvāna virattamānaso 
 bhavesu so pabbajituṃ akāmayi  
    
 sapupphadīpādīkarehi rattiyaṃ 
 purakkhato so tidivādhivāsihi 
 sachannako kantakavājiyānato 
 tato mahākāruṇiko bhinikkhami  
    
 kamena patvāna anomamāpagaṃ 
 sudhotamuttāphalahārisekate 
 patiṭṭhahitvā varamoḷibandhanaṃ 
 sitāsilūnaṃ gagane samukkhipī  
  
  sl           
  
    
 paṭiggahetvā tidasānamissaro 
 suvaṇnacaṅgoṭavarena taṃ tadā 
 tiyojanaṃ nīlamaṇīhi cetiyaṃ 
 akāsi cūḷāmaṇimattano pure  
    
 tato ghaṭīkārasarojayoninā 
 samāhaṭaṃ dhārayī cīvarādikaṃ 
 atho sakaṃ vatthayugaṃ nabhatthale 
 pasatthavesaggahaṇo samukkhipī  
    
 paṭiggahetvāna tamambujāsano 
 mahiddhiko bhattibharena codito 
 sake bhave dvādasayojanaṃ akā 
 maṇīhi nīlādihi dussacetiyaṃ  
  
  sl           
  
    
 susaññatatto satimā jitindriyo 
 vinītaveso rasagedhavajjito 
 chahāyanāneva anomavikkamo 
 mahāpadhānaṃ padahittha dukkaraṃ  
    
 visākhamāsassatha puṇṇamāsiyaṃ 
 upecca mūlaṃ sahajāya bodhiyā 
 tiṇāsane cuddasahatthasammite 
 adhiṭṭhahitvā viriyaṃ nisajji so  
    
 avattharantiṃ vasudhaṃca ambaraṃ 
 virūpavesaggahaṇena bhiṃsanaṃ 
 pakampayanto sadharādharaṃ mahiṃ 
 jino padosejini māravāhiṇiṃ 
  
  sl           
  
    
 surāsurabrahmagaṇehi sajjite 
 jagattaye pupphamayagaghikādinā 
 pavattamāne suradundubhissare 
 abujjhibodhiṃ rajanīparikkhaye  
    
 tadā pakampiṃsu saselakānanā 
 sahassasaṃkhā dasalokadhātuyo 
 agañji so loṇapayodhi sādhutaṃ 
 mahāvabhāso bhuvanesu pattharī  
    
 labhiṃsu andhā vimale vilocane 
 suṇiṃsu sadde badhirāpi jātiyā 
 lapiṃsu mūgā vacanena vaggunā 
 cariṃsu khelaṃ padasāva paṅgulā  
    
 bhaviṃsu khujjā ujusommaviggahā 
 sikhīpi nibbāyi avīciādisu 
 apāgamuṃ bandhanatopi jantavo 
 khudādikaṃ petabhavā apakkamī  
  
  sl           
  
    
 samiṃsu rogavyasanāni pāṇinaṃ 
 bhayaṃ tiraccānagate na pīḷayī 
 janā ahesuṃ sakhilā piyaṃvadā 
 pavattayuṃ koñcanadaṃ mataṅgajā  
    
 hayā ca hesiṃsu pahaṭṭhamānasā 
 nadiṃsu sabbā sayameva dundubhī 
 raviṃsu dehābharaṇāni pāṇinaṃ 
 disā pasīdiṃsu samā samantato  
    
 pavāyi mando sukhasītamāruto 
 pavassi meghopi akālasambavo 
 jahiṃsu ākāsagatiṃ vihaṅgamā 
 mahiṃ samubhijjajalaṃ samuṭṭhahī  
    
 asandamānāva ṭhitā savantiyo 
 nabhe virociṃsu asesajotiyo 
 bhavā ahesuṃ vivaṭā samantato 
 janassa nāsuṃ vacanūpapattiyo  
  
  sl           
  
    
 samekkhataṃ nāvaraṇā nagādayo 
 pavāyi gandho api dibbasammato 
 dumā ahesuṃ phalapuppha dhārino 
 ahosi channo kamalehi aṇṇavo  
    
 thalesu toyesu ca pupphamānakā 
 vicittapupphā vikasiṃsu sabbathā 
 nirantaraṃ pupphasugandhavuṭṭhiyā 
 ahosi sabbaṃ vasudhambarannaraṃ  
    
 nisajja pallaṅkavare tahiṃ jino 
 sukhaṃ samāpattivihārasambhavaṃ 
 tatonubhonto sucirābhipatthitaṃ 
 dināni satteva atikkamāpayī  
  
  sl           
  
    
 samuppatitvā gagaṇaṅganaṃ tato 
 padassayitvā yamakaṃ mahāmuni 
 sapāṭihīraṃ tidivādhivāsinaṃ 
 jinattane saṃsayitaṃ nirākari  
    
 athotaritvāna jayāsanassa so 
 ṭhitova pubbuttarakaṇṇanissito 
 dināni sattānimisena cakkhunā 
 tamāsanaṃ bodhitaruṃca pūjayi  
    
 athantarāḷe maṇicaṅkame jino 
 ṭhitappadesassa ca āsanassa ca 
 mahārahe devavarābhinimmite 
 dināni satteva akāsi vaṅkamaṃ  
  
  sl           
  
    
 tato disāyaṃ aparāya bodhiyā 
 upāvisitvā ratanālaye jino 
 samantapaṭṭhānanayaṃ vicintayaṃ 
 dināni satteva savītināmayi  
    
 viniggato satthusarīrato tadā 
 jutippabandho paṭibandhavajjito 
 pamāṇasuññāsu ca lokadhātusu 
 samantato uddhamadho ca pattharī  
    
 vaṭassa mūle ajapālasaññino 
 sukhaṃ phusanto pavivekasambhavaṃ 
 vināyako satta vihāsi vāsare 
 anantadassī surarājapūjito  
  
  sl           
  
    
 vihāsi mūle mucalindasākhino 
 nisajja bhogāvalimandirodare 
 vikiṇṇapupphe mucalindabhogino 
 samādhinā vāsarasattakaṃ jino  
    
 dumepi rājāyatane samādhinā 
 vihāsi rattindiva sattakaṃ muni 
 sahassanetto atha dantapoṇakaṃ 
 mukhodakañcāpi adāsi satthuno  
    
 tato mahārājavarehi ābhataṃ 
 silāmayaṃ patta catukkamekakaṃ 
 vidhāya matthaṃ madhupiṇḍikaṃ tahiṃ 
 paṭiggahetvāna savāṇijāhaṭā  
  
  sl           
  
    
 katannakicco saraṇesu te ubho 
 patiṭṭhapetvāna tapassubhallike  
 adāsi tesaṃ abhipūjituṃ sakaṃ 
 parāmasitvāna siraṃ siroruhe  
    
 vaṭassamule ajapālasaññino 
 sahampatībrahmavarena yācito 
 janassa kātuṃ varadhammasaṅgahaṃ 
 agañchi bārāṇasimekako muni  
  
   bhalluketipi pāṭho  
  
  sl           
  
    
 gantvā so dhammarājā vanamisipatanaṃ saññatānaṃ niketaṃ 
 pallaṅkasmiṃ nisinno tahimavicalitaṭṭhānasampāditamhi 
 āsāḷhe puṇṇamāyaṃ sitaruciruciyā jotite cakkavāḷe 
 devabrahmādikānaṃ duritamalaharaṃ vattayi dhammacakkaṃ  
    
 sutvā saddhammamaggaṃ tibhūvanakuharābhogavitthārikaṃ taṃ 
 aññākoṇḍaññanāmadvijamunipamukhāṭṭhārasabrahmakoṭī 
 aññāsuṃ maggadhammaṃ parimitarahite cakkavāḷe uḷāro 
 obhāso pātubhuto sapadi bahuvidhaṃ āsi accherakaṃ ca  
  
 paṭhamoparicchedo 
  
  sl           
  
    
 tato paṭṭhāya so satthā vinento devamānuse 
 bodhito phussamāsamhi navame puṇṇamāsiyaṃ  
    
 laṅkamāgamma gaṅgāya tīre yojanavitthate 
 mahānāgavanuyyāne āyāmena tiyojane  
    
 yakkhānaṃ samitiṃ gantvā ṭhatvāna gagane tahiṃ 
 vātandhakāravuṭṭhihi katvā yakkhe bhayaddite  
    
 laddhābhayehi yakkhehi tehi dinnāya bhumiyā 
 cammakhaṇḍaṃ pasāretvā nisīditvāna taṅkhaṇe  
    
 cammakhaṇḍaṃ padittaggi jālāmālāsamākulaṃ 
 iddhiyā vaḍḍhayitvāna yāva sindhuṃ samantato  
  
  sl           
  
    
 javena sindhuvelāya rāsibhute nisācare 
 giridīpamidhānetvā patiṭṭhāpesi te tahiṃ  
    
 desayitvā jino dhammaṃ tadā devasamāgame 
 bahunnaṃ pāṇakoṭīnaṃ dhammābhisamayaṃ akā  
    
 mahāsumanadevassa sele sumanakūṭake 
 datvā namassituṃ kese agā jetavanaṃ jino  
    
 patiṭṭhapetvā te satthu nisinnāsanabhumiyaṃ 
 indanīlamayaṃ thūpaṃ karitvā so apūjayi  
    
 nissāya maṇipallaṅkaṃ pabbataṇṇavavāsino 
 disvā yuddhatthike nāge cūḷodara mahodare  
    
 bodhito pañcame vasse cittamāse mahāmuni 
 uposathe kālapakkhe nāgadīpamupāgamī  
  
  sl           
  
    
 tadā samiddhisumano devo jetavane ṭhitaṃ 
 attano bhavanaṃyeva rājāyatanapādapaṃ  
    
 indanīladdikūṭaṃva gahetvātuṭṭhamānaso 
 dhārayitvā sahāgañchi chattaṃ katvāna satthuno  
    
 ubhinnaṃ nāgarājūnaṃ vattamāne mahāhave 
 nisinno gagane nātho māpayittha mahātamaṃ  
    
 ālokaṃ dassayitvātha assāsetvāna bhogino 
 sāmaggikaraṇaṃ dhammaṃ abhāsi purisāsabho  
    
 asītikoṭiyo nāgā acalambudhivāsino 
 patiṭṭhahiṃsu muditā sīlesu saraṇesu ca  
  
  sl           
  
    
 datvāna maṇipallaṅkaṃ satthuno bhujagādhipā 
 tatthāsīnaṃ mahāvīraṃ annapānehi tappayuṃ  
    
 patiṭṭhapetvā so tattha rājāyatanapādapaṃ 
 pallaṅkaṃ tañca nāgānaṃ adāsi abhipūjituṃ  
    
 bodhito aṭṭhame vasse vesākhe puṇṇamāsiyaṃ 
 maṇiakkhikanāmena nāgindena nimantito  
    
 nāgarājassa tasseva bhavanaṃ sādhu sajjītaṃ 
 kalyāṇiyaṃ pañcabhikkhū satehi saha āgami  
    
 kalyāṇicetiyaṭṭhāne kate ratana maṇḍape 
 mahārahamhi pallaṅke upāvisi narāsabho  
    
 dibbehi khajjabhojjehi sasaṅghaṃ lokanāyakaṃ 
 santappesi phaṇindo so bhujaṅgehi purakkhato  
  
  sl           
  
    
 desayitvāna saddhammaṃ saggamokkhasukhāvahaṃ 
 so satthā sumane kūṭe dassesi padalañchanaṃ  
    
 tato pabbatapādamhi sasaṅgho so vināyako 
 divāvihāraṃ katvāna dīghavāpiṃ upāgami  
    
 thūpaṭṭhāne tahiṃ buddho sasaṅghobhinisīdiya 
 samāpatti samubabhutaṃ avindi asamaṃ sukhaṃ  
    
 mahābodhitaruṭṭhāne samādhiṃ appayi jino 
 mahāthūpappadese ca viharittha samādhinā  
    
 thūpārāmamhi thūpassa ṭhāne jhānasukhena so 
 sabhikkhusaṅgho sambuddho muhuttaṃ vītināmayī  
  
  sl           
  
    
 silāthupappadesamhi ṭhatvākālāvidū muni 
 deve samanusāsitvā tato jetavanaṃ agā  
    
 agiddho lābhasakkāre asayhamavamānanaṃ 
 sahanto kevalaṃ sabba lokanittharaṇatthiko  
    
 saṃvaccharāni ṭhatvāna cattāḷīsaṃ ca pañca ca 
 desayitvāna suttādi navaṅgaṃ satthusāsanaṃ  
    
 tāretvā bhavakantārā jane saṅkhyātivattino 
 buddhakiccāni sabbāni niṭṭhāpetvāna cakkhumā  
  
  sl           
  
    
 kusinārāpure raññaṃ mallānamupavattane 
 sālavanamhi yamakasālarukkhānamantare  
    
 mahārahe supaññatte mañce uttarasīsakaṃ 
 nipanno sīhaseyyāya vesākhe puṇṇamāsiyaṃ  
    
 desetvā paṭhame yāme mallānaṃ dhammamuttamaṃ 
 subhaddaṃ majjhime yāme pāpetvā amataṃ padaṃ  
    
 bhikkhu pacchimayāmamhi dhammakkhandhe asesake 
 saṅgayha ovaditvāna appamāda padena ca  
    
 paccusasamaye jhānasamāpattivihārato 
 uṭṭhāya parinibbāyi sesopādivivajjito  
  
  sl           
  
    
 mahīkampādayo āsuṃ tadā acchariyāvahā 
 pūjāvisesā vattiṃsu devamānusakā bahū  
     
 parinibbāṇasuttante vuttānukkamato pana 
 pūjāviseso viññeyyo icchantehi asesato  
     
 ahatehi ca vatthehi veṭhetvā paṭhamaṃ jinaṃ 
 veṭhayitvāna kappāsapicunā vihatena ca  
     
 evaṃ pañcasatakkhattuṃ veṭhayitvāna sādhukaṃ 
 pakkhipitvā suvaṇṇāya telapuṇṇāya doṇiyā  
     
 vīsaṃhatthasatubbedhaṃ gandhadārūhi saṅkhataṃ 
 āropayiṃsu citakaṃ mallānaṃ pamukhā tadā  
     
 mahākassapatherena dhammarāje avandite 
 citakaṃ mā jalitthāti devadhiṭṭhānato pana  
  
  sl           
  
     
 pāmokkhā mallarājūnaṃ vāyamantopanekadhā 
 citakaṃ taṃ na sakkhiṃsu gāhāpetuṃ hutāsanaṃ  
     
 mahākassapatherena adhiṭṭhānena attano 
 vatthādīni mahādoṇiṃ citakaṃ ca mahārahaṃ  
     
 dvidhā katvāna nikkhamma sakasīse patiṭṭhitā 
 vanditā satthuno pādā yathāṭṭhāne patiṭṭhitā  
     
 tato devānubhāvena pajjalittha citānalo 
 na masi satthudehassa daḍḍhassāsi na chārikā  
     
 dhātuyo avasissiṃsu muttābhā kañcanappabhā 
 adiṭṭhānena buddhassa vippakinṇā anekadhā  
  
  sl           
  
     
 uṇhīsaṃ akkhakā dve ca catasso dantadhātuyo 
 iccetā dhātuyo satta vippakiṇṇā na satthuno  
     
 ākāsato patitvāpi uggantvāpi mahītalā 
 samantā jaladhārāyo nibbāpesuṃ citānalaṃ 
     
 therassa sāriputtassa antevāsi mahiddhiko 
 sarabhunāmako thero pabhinna paṭisambhido  
     
 gīvādhātuṃ gahetvāna citato mahiyaṅgaṇe 
 patiṭṭhapetvā thūpamhi akā kañcukacetiyaṃ  
     
 khemavhayo kāruṇiko khīṇasaññojano muni 
 citakā to tato vāmadāṭhādhātuṃ samaggahi  
     
 aṭṭhannamatha rājunaṃ  dhātuatthāya satthuno 
 uppannaṃ viggahaṃ doṇo sametvāna dvijuttamo  
  
  sl           
  
     
 katvāna aṭṭha koṭṭhāse bhājetvā sesadhātuyo 
 adāsi aṭṭharājūnaṃ taṃ taṃ nagaravāsinaṃ  
     
 haṭṭhatuṭṭhā gahetvāna dhātuyo tā narādhipā 
 gantvā sake sake raṭṭhe cetiyāni akārayuṃ  
     
 ekā dāṭhā surindena ekā gandhāravāsihi 
 ekā bhujaṅgarājūhi āsi sakkatapūjitā  
     
 dantadhātuṃ tato khemo attanā gahitaṃ adā 
 dantapure kaliṅgassa brahmadattassa rājino  
     
 desayitvāna so dhammaṃ bhetvā sabbā kudiṭṭhiyo 
 rājānaṃ taṃ pasādesi aggambhī ratanattaye  
  
  sl           
  
     
  
 ajjhogāḷho munindassa dhammāmatamahaṇṇavaṃ 
 so narindopavāhesi malaṃ macchariyādikaṃ  
  
     
  
 pāvussako yathā megho nānā ratanavassato 
  
 dāḷiddiyanidāghaṃ so nibbāpesi naruttamo  
  
     
 suvaṇṇakhacitālamba muttājālehi sobhitaṃ 
 kūṭāgārasatākīṇṇaṃ taruṇādiccasannibhaṃ  
     
 nānāratanasobhāya dudikkhaṃ cakkhumūsanaṃ 
 yānaṃ saggāpavaggassa pasādātisayāvahaṃ  
     
 kārayitvāna so rājā dāṭhādhātunivesanaṃ 
 dhātupīṭhañca tattheva kāretvā ratanujjalaṃ  
     
 tahiṃ samappayitvāna dāṭhādhātuṃ mahesino 
 pūjāvatthūhi pūjesi rattindivamatandito  
  
  sl           
  
     
 iti so sañcinitvāna puññasambhāra sampadaṃ 
 jahitvā mānusaṃ dehaṃ saggakāyamalaṅkari  
     
 anujāto tato tassa kāsirājavhayo suto 
 rajjaṃ laddhā amaccānaṃ sokasallamapānudī  
     
 pupphagandhādinā dantadhātuṃ tamabhipūjiya 
 niccaṃ maṇippadīpehi jotayi dhātumandiraṃ  
     
 iccevamādiṃ so rājā katvā kusalasañcayaṃ 
 jahitvāna nijaṃ dehaṃ devindapuramajjhagā  
     
 sunando nāma rājindo ānandajanano sataṃ 
 tassatrajo tato āsi buddhasāsanamāmako  
     
 sammānetvāna so dantadhātuṃ ñeyyantadassino 
 mahatā bhattiyogena agā devasahavyataṃ  
  
  sl           
  
     
 tato parañca aññepi bahavo vasudhādhipā 
 dantadhātuṃ munindassa kamena abhipūjayuṃ  
     
 guhasīvavhayo rājā duratikkama sāsano 
 tato rajjasiriṃ patvā anugaṇhi mahājanaṃ 
     
 saparatthānabhiññe so lābhasakkāralolupe 
 māyāvino avijjandhe niganṭhe samupaṭṭhahi  
     
 vassāratte yathā cando mohakkhandhena āvaṭo 
 nāsakkhī guṇaraṃsīhi jalituṃ so narāsabho  
     
 dhammamaggā apetepi paviṭṭhe diṭṭhikānanaṃ 
 tasmiṃ sādhupathaṃ aññe nātivattiṃsu pāṇino 
  
  sl           
  
     
 hematoraṇamālāhi dhajehi kadalihi ca 
 pupphagaghiyehinekehi sajjetvā nāgarā puraṃ 
     
 maṅgalatthuti ghosehi naccagītādikehi ca 
 hemarūpiyapupphehi gandhacuṇṇādikehi ca  
     
 pūjentā munirājassa dāṭhādhātuṃ kudācanaṃ 
 akaṃsu ekanigghosaṃ saṃvaṭṭambudhisannibhaṃ  
     
 ugghāṭetvā narindo so pāsāde sihapañjaraṃ 
 passanto janamaddakkhī pūjāvidhiparāyaṇaṃ  
     
 athāmaccasabhāmajetdha rājā vimbhīta mānaso 
 kotuhalākulo hutvā idaṃ vacanamabravī  
     
 accherakaṃ kimetannu kīdisaṃ pāṭihāriyaṃ 
 mametaṃ nagaraṃ kasmā chaṇanissitakaṃ iti  
  
  sl           
  
     
 tato amacco ācikkhi medhāvī buddhamāmako 
 rājino tassa sambuddhānubhāvamavijānato  
     
 sabbābhibhussabuddassa tanhāsaṅkayadassino 
 esā dhātu mahārāja khemattherena āhaṭā  
     
 taṃ dhātuṃ pūjayitvāna rājāno pubbakā idha 
 kalyāṇamitte nissāya devakāyamupāgamuṃ  
     
 nāgarāpi ime sabbe samparāya sukatthikā 
 pūjayanti samāgamma dhātuṃ taṃ satthuno iti 
     
 tassāmaccassa so rājā sutvā dhammaṃ subhāsitaṃ 
 dulladdhīmalamujjhitvā pasīdi ratanattaye  
  
  sl           
  
     
 dhātupūjaṃ karonto so rājā acchariyā vahaṃ 
 titthiye dummane kāsi sumane cetare jane  
     
 ime ahirikā sabbe saddhādiguṇavajjitā 
 thaddhā saṭhā ca duppaññā saggamokkhavibandhakā   
     
 iti so cintayitvāna guhasīvo narādhipo 
 pabbājesi sakā raṭṭhā nigaṇṭhe te asesake  
     
 tato nigṇṭhā sabbepi ghatasittānalā yathā 
 kodhaggijalitāgañchuṃ puraṃ pāṭaliputtakaṃ  
     
 tattha rājā mahātejo jambudīpassa issaro 
 paṇḍunāmo tadā āsi anantabalavāhaṇo  
  
  sl           
  
     
 kodhandhātha nigaṇṭhā te sabbe pesuññakārakā 
 upasaṅkamma rājānaṃ idaṃ vacanamabravūṃ 
     
 sabbadevamanussehi vandanīye mahiddhike 
 sivabrahmādayo deve niccaṃ tumhe namassatha  
     
 tuyhaṃ sāmantabhupālo guhasīvo panādhunā 
 nindanno tādise deve chavaṭṭhiṃ vandate iti  
     
 sutvāna vacanaṃ tesaṃ rājā kodhavasānugo 
 sūraṃ sāmantabhūpālaṃ cittayānamathabravī  
     
 kaliṅgaraṭṭhaṃ gantvāna guhasīvamidhānaya 
 pūjitaṃ taṃ chavaṭṭhiṃ ca tena rattindivaṃ iti  
     
 cittayāno tato rājā mahatiṃ caturaṅginiṃ 
 sannayahitvā sakaṃ senaṃ purā tamhābhinikkhami  
  
  sl           
  
     
 gantvāna so mahīpālo senaṅgehi purakkhato 
 dantapurassāvidūre khandhāvāraṃ nivesayi  
     
 sutvā āgamanaṃ tassa kaliṅgo so mahipati 
 gajindapābhatādihi taṃ tosesi narādhipaṃ  
     
 hitajjhāsayataṃ ñatvā guhasīvassa rājino 
 dantapuraṃ cittayāno saddhiṃ senāya pāvisi  
     
 pākāragopuraṭṭālapāsādagaghikacittitaṃ 
 dānasālāhi so rājā samiddhaṃ puramaddasa  
     
 tato so sumano gantvā paviṭṭho rājamandiraṃ 
 guhasīvassa ācikkhi paṇḍurājassa sāsanaṃ  
  
  sl           
  
     
 sutvāna sāsanaṃ tassa dāruṇaṃ duratikkamaṃ 
 pasannamukhavaṇṇova cittayānaṃ samabravī  
     
 sabbalokahitatthāya maṃsanettādidānato 
 anappakappe sambhāre sambharitvā atandito  
     
 jetvā namucino senaṃ patvā sabbāsavakkhayaṃ 
 anāvaraṇañāṇena sabbadhammesu pāragu  
     
 diṭṭhadhammasukassādaṃ agaṇetvāna attano 
 dhammanāvāya tāresi janataṃ yo bhavaṇṇavā  
     
 devātidevaṃ taṃ buddhaṃ saraṇaṃ sabbapāṇinaṃ 
 jano hi avajānanto addhā so vañcito iti  
  
  sl           
  
     
 iccevamādiṃ sutvāna so rājā satthuvaṇṇanaṃ 
 ānandassuppabandhehi pavedesi pasannataṃ  
     
 guhasīvo pasannaṃ taṃ cittayānaṃ udikkhiya 
 tena saddhiṃ mahagghaṃ taṃ agamā dhātumandiraṃ  
     
 haricandanasambhutaṃ dvārabāhādikehi ca 
 pavāḷavāḷamālāhi lambamuttālatāhi ca  
     
 indanīlakavāṭehi maṇikiṅkiṇikāhi ca 
 sovaṇṇakaṇṇamālāhi sobhitaṃ maṇithūpikaṃ  
     
 uccaṃ veluriyubbhāsi chadanaṃ makarākulaṃ 
 dhātumandiramaddakkhi ratanujjala pīṭhakaṃ  
     
 tato setātapattassa heṭṭhā ratanacittitaṃ 
 disvā dhātukaranḍañca tuṭṭho vimbhayamajjhagā  
  
  sl           
  
     
 tato kaliṅganātho so vivaritvā karaṇḍakaṃ 
 mahītale nihantvāna dakkhiṇaṃ jānumaṇḍalaṃ  
     
 añjaliṃ paggahetvāna guṇe dasabalādike 
 saritvā buddhaseṭṭhassa akāsi abhiyācanaṃ  
     
 gaṇḍambarukkhamūlamhi tayā titthīyamaddane 
 yamakaṃ dassayantena pāṭihāriyamabbhutaṃ  
     
 pubbakāyādinikkhantajalānalasamākulaṃ 
 cakkavāḷaṅgaṇaṃ katvā janā sabbe pasāditā  
     
 desetvāna tayo māse abhidhammaṃ sudhāsinaṃ 
 nagaraṃ otarantena saṅkassaṃ tāvatiṃsato  
  
  sl           
  
     
 chattavāmarasaṅkhādigāhakehi anekadhā 
 brahmadevāsurādīhi pūjitena tayā pana  
     
 ṭhatvāna maṇisopāṇe vissakammābhinimmite 
 lokavivaraṇaṃ nāma dassitaṃ pāṭihāriyaṃ  
     
 tathānekesu ṭhānesu munirāja tayāpuna 
 bahūni pāṭihirāni dassitāni sayambhunā  
     
 pāṭihāriyamajjāpi saggamokkhasukhāvahaṃ 
 passantānaṃ manussānaṃ dassanīyaṃ tayā iti  
  
  sl           
  
     
 abbhuggantvā gagaṇa kuharaṃ candalekhābhirāmā 
 vissajjenti rajata dhavalā raṃsiyo dantadhātu 
 dhūpāyanti sapadi bahudhā pajjalantī muhuttaṃ 
 nibbāyantī nayanasubhagaṃ pāṭihīraṃ akāsi  
     
 accheraṃ taṃ parama ruciraṃ cittayāno narindo 
 disvā haṭṭho ciraparicitaṃ diṭṭhijālaṃ jahitvā 
 gantvā buddhaṃ saraṇamasamaṃ sabbaseṇīhi saddhiṃ 
 aggaṃ puññaṃ pasavi bahudhā dhātusammānanāya 
  
  
 dutiyo paricchedo 
  
  sl           
  
     
 tato kaliṅgādhipatissa tassasocittayānoparamappatīto 
 taṃ sāsanaṃ paṇḍunarādhipassa ñāpesi dhīro duratikkamaṃti  
     
 rājātato dantapuraṃ dhajehi pupphehi dhūpehi ca toraṇehi 
 alaṅkaritvāna mahāvitāna nivāritādiccamarīcijālaṃ  
     
 assuppabandhāvutalocanehi purakkhato negama nāgarehi 
 samubbahanto sirasā nijena mahārahaṃ dhātukaraṇḍakaṃ taṃ  
     
 samussitodāra sitātapattaṃ saṅkhodarodāta turaṅgayuttaṃ 
 rathaṃ navādiccasamānavaṇṇa māruyha cittattharaṇābhirāmaṃ  
     
 anekasaṅkhehi balehi saddhiṃ velātivattambudhisannibhehī 
 nivattamānassa bahujjanassa vināpi dehaṃ manasānuyāto 
  
  sl           
  
     
 susanthataṃ sabbadhivālukāhi susajjitaṃ puṇṇa ghaṭādikehi 
 pupphābhikiṇṇaṃ paṭipajji dīghaṃ suvitthataṃ pāṭaliputtamaggaṃ  
     
 kaliṅghanātho kusumādikehi naccehi gītehi ca vāditehi  
 dine dine addhani dantadhātuṃ pūjesi saddhiṃ vanadevatāhi  
     
 suduggamaṃ sindhumahīdharehi kamena maddhānamatikkamitvā 
 ādāya dhātuṃ manujādhinātho agā puraṃ pāṭali puttanāmaṃ  
     
 rājādhirājotha sabhāya majjhe disvāna taṃ vītabhayaṃ visaṅkaṃ 
 kaliṅgarājaṃ paṭighābhibhuto abhāsi pesuññakare nigaṇṭhe 
     
 deve jahitvāna namassanīye chavaṭṭhimetena namassitaṃtaṃ 
 aṅgārarāsimhi sajotibhūte nikkhippa khippaṃ dahathādhuneti  
  
  sl           
  
     
 pahaṭṭhacittāvatato nigaṇṭhārājaṅgaṇe te mahatiṃ gabhīraṃ 
 vītaccikaṅgāraka rāsi puṇṇaṃ aṅgārakāsuṃ abhisaṅkhariṃsu  
     
 samantato pajjalitāya tāya sajotiyā roruvabheravāya 
 mohandhabhutā atha titthiyā te taṃ dantadhātuṃ abhinikkhipiṃsu  
     
 tassānubhāvena tamaggīrāsiṃ hetvā sarojaṃ rathacakkamattaṃ 
 samantato uggatareṇujāla muṭṭhāsi kiñjakkha bharābhirāmaṃ  
     
 tasmiṃ khaṇe paṅkaja kaṇṇikāya patiṭṭhahitvā jinadantadhātu 
 kundāvadātāhi pabhāhi sabbā disā pabhāsesi pabhassarāhi 
  sl           
  
     
 disvāna taṃ acchariyaṃ manussā pasannacittā ratanādikehi 
 sampūjayitvā jinadantadhātuṃ sakaṃ sakaṃ diṭṭhimavossajiṃsu  
     
 so paṇḍurājā pana diṭṭhijālaṃ cirānubaddhaṃ apariccajanto 
 patiṭṭhapetvādhikaraññametaṃ kuṭena ghātāpayi dantadhātuṃ  
     
 tassaṃ nimuggādhikaraññamesā upaḍḍhabhāge naca dissamānā 
 pubbācalaṭṭhova sudhāmarīci jotesi raṃsīhi disā samantā  
     
 disvānubhāvaṃ jinadantadhātu yāpajji so vimbhaya maggarājā 
 ekotha issāpasuto nigaṇṭho taṃ rājarājānamidaṃ avoca 
     
 rāmādayo deva janaddanassa nānāvatārā bhuvane ahesuṃ 
 tassekadesoca idaṃ chavaṭṭhinocenubhāvokathamīdisoti 
  
  sl           
  
     
 addhā manussattamupāgatassa devassa pacchā tidivaṃ gatassa 
 dehekadeso ṭhapito hitatthametanti saccaṃvacanaṃbhaveyya 
     
 saṃvaṇṇayitvāna guṇe pahūte nārāyaṇassassamahiddhikassa 
 nimuggamettādhikaraññametaṃsampassato mebahinīharitvā 
     
 sampādayitvāna mahājanānaṃ mukhāni paṅkeruhasundarāni 
 yaṭicchitaṃ gaṇhatha vatthujātaṃ iccāha rājā mukhare nigaṇṭhe 
     
 te titthiyā viṇahusuraṃ guṇehi vicitta rūpehi abhitthavitvā 
 toyena siñciṃsu saṭhā tathāpi ṭhitappadesā na calittha dhātu  
     
 jigucchamāno atha te nigaṇṭhe so dhātuyānīharaṇe upāyaṃ 
 anvesamāno vasudhādhinātho bheriṃ carāpesi sake puramhi  
  
  sl           
  
     
 nimuggametthādhikaraññamajji yo dhātumetaṃ bahi nīhareyya 
 laddhāna so issariyaṃ mahantaṃ raññosakāsāsukhamessatīti 
     
 sutvā na taṃ bheriravaṃuḷāraṃpuñaññatthikobuddhabalepasanno 
 tasmiṃ pure seṭṭhisuto subhaddo pāvekkhirañño samitiṃ pagabbho  
     
 tamaggarājaṃ atha so namitvā sāmājikānaṃ hadayaṅgamāya 
 bhāsāya sabbaññuguṇappabhāvaṃ vaṇṇesi sārajjavimutta citto 
     
 bhumiṃ kiṇitvā mahatā dhanena manoramaṃ jetavanaṃ vihāraṃ 
 yo kārayitvāna jinassa datvā upaṭṭhahi taṃ catupaccayehi  
  
  sl           
  
     
 anāthapiṇḍippadaseṭṭhiseṭṭhosodiṭṭhadhammopapitāmahome 
 tilokanāthe mama dhammarāje tumhedhunāpassathabhattibhāraṃ  
     
 itthaṃ naditvāna pahūtapañeññā katvāna ekaṃsamathuttarīyaṃ 
 mahītalaṃ dakkhiṇajānukena āhacca baddhañjaliko avoca  
     
 chaddantanāgo savisena viddho sallena yo lohitamakkhi taṅgo 
 chabbaṇṇaraṃsīhi samujjalante chetvāna luddāya adāsi dante 
     
 sasopi hutvāna visuddhasīlo ajjhattadānābhirato dvijāya 
 yodajjidehampi sakaṃ nipacca aṅgārarāsimhi bubhukkhitāya  
  
  sl           
  
     
 yo bodhiyā bāhiravatthudānā atittarūpo sivirāja seṭṭho  
 adāsi cakkhūni pabhassarāni dvijāya jiṇṇāya acakkhukāya  
     
 yokhantivādīpi kalāburāje chedāpayantepi sahatthapādaṃ 
 pariplutaṅgorudhire titikkhimettāyamāno yasadāyakeva  
     
 yo dhammapālo api sattamāsa jātopaduṭṭhe janakesakamhi  
 kārāpayante asimālakammaṃ cittaṃ na dūsesi patāparāje  
     
 sākhāmigo yo asatā pumena vane papātā sayamuddhaṭena 
 silāya bhinnepi sake lalāṭe taṃ khemabhumiṃ anayitthamūḷhaṃ  
     
 ruṭṭhena mārenabhinimmitampi aṅgārakāsuṃ jalitaṃ vihijja 
 samuṭṭhite sajjumahāravinde ṭhatvāna yo seṭṭhi adāsi dānaṃ  
  
  sl           
  
     
 migena yenāpaivijaññamekaṃ bhītaṃvadhāmocayituṃkuraṅgiṃ  
 āghātane attasiraṃṭhapetvāpamocitāññeapipāṇisaṅghā 
     
 yo sattavasso visikhāya paṃsu kīḷāparo sambhavanāmakopi 
 sabbaññulīḷhāya niguḷhapañhaṃ puṭṭho viyākāsi sucīratena 
     
 hitvā nikantiṃ sakajīvitepi baddhāsakucchimhi ca vettavalliṃ 
 sākhāmige nekasahassasaṅkhe vadhāpamocesi kapissaroyo  
     
 santappayaṃ dhammasudhārasena yo mānuse tuṇḍilasūkaropi 
 isīva katvā atha ñāyaganthaṃ nijaṃ pavattesi cirāya dhammaṃ  
  
   kuruṅgiṃ tipipāṭho  
  
  sl           
  
     
 paccatthikaṃ puṇṇakayakkhamuggaṃ mahiddhikaṃ kāmaguṇesu giddhaṃ 
 yo tikkhapaññovidhurābhidhānodamesi kāḷāgirimattakamhi  
     
 kulāvasāyi avirūḷhapakkho yo buddhimā vaṭṭakapotakopi 
 saccena dāvaggimabhijjalantaṃ vassena nibbāpayi vāridova  
     
 yo maccharājāpi avuṭṭhikāledisvānamacche tasitekilante 
 saccenavākyenamahoghapuṇṇaṃmuhuttamattenaakāsiraṭṭhaṃ 
     
 vicittahatthassa rathādikāni vasundharā kampana kāraṇāni 
 puttenujāte sadisecadāreyodajjivessantarajātiyampi 
  
  sl           
  
     
 buddho bhavitvā api diṭṭhadhamma sukhānapekkho karuṇānuvattī 
 sabbaṃ sahanto avamānanādiṃ yodukkaraṃ lokahitaṃakāsi 
     
 balena saddhiṃ caturaṅgikena abhiddavantaṃ atibhiṃsanena 
 ajeyyasatthaṃ paramiddhipattaṃ damesi yo ālavakampī yakkhaṃ  
     
 dehābhinikkhanta hutāsanacci mālākulaṃ brahmabhavaṃ karitvā 
 bhetvāna diṭṭhiṃ sucirānubaddhaṃ damesi yo brahmavaraṃ munindo  
     
 accaṅkusaṃ dānasudhota gaṇḍaṃ nipātitaṭṭhālaka gopurādiṃ 
 dhāvantamagge dhanapālahatthiṃ damesi yo dāruṇamantakaṃva  
  
  sl           
  
     
 manussarattāruṇapāṇipādamukkhippa khaggaṃ anubandhamānaṃ 
 mahādayo duppasahaṃ parehi damesi yo aṅgulimālacoraṃ  
     
 yo dhammarājā vijitārisaṅgho pavattayanto varadhammacakkaṃ 
 saddhamma saññaṃ ratanākarañca ogāhayī saṃ parisaṃ samaggaṃ  
     
 tasseva saddhamma varādhipassatathāgatassappaṭipuggalassa 
 anantañāṇassa visāradassa esā mahākāruṇikassa dhātu 
     
 anena saccena jinassa dhātu khippaṃ samāruyha nabhantarāḷaṃ 
 sudhaṃsulekheva samujjalanti kaṅkhaṃ vinodetu mahājanassa  
  
  sl           
  
     
 tasmiṃ khaṇe sā jinadantadhātu nabhaṃ samuggamma pabhāsayantī 
 sabbā disā osadhitārakāva janaṃ pasādesi vtiṇṇakaṅkhaṃ  
     
 athotaritvā gaganaṅgaṇamhā sā matthake seṭṭhisutassa tassa 
 patiṭṭhahitvāna sudhābhisittagattaṃva taṃ pīṇayi bhattitinnaṃ  
     
 dasvāna taṃ acchariyaṃ nigaṇṭhā iccabravuṃ paṇḍunarādhipaṃ taṃ 
 vijjābalaṃ seṭṭhisutassa etaṃ na dhātuyā deva ayampabhāvo  
     
 nisamma tesaṃ vacanaṃ narindo iccabravī seṭṭhisutaṃ subhaddaṃ 
 yathā ca ete abhisaddaheyyuṃ tathāvidhaṃ dassaya iddhimaññaṃ  
     
 tato subhaddo tapanīyapatte sugandhisītodakapūritamhi 
 vaḍḍhesi dhātuṃ munipuṅgavassa anussaranto caritabbhutāni  
  
  sl          
  
     
 sā rājahaṃ sīva vidhāvamānā sugandhitoyamhi padakkhiṇena 
 ummujjamānā ca nimujjamānā jane pamodassudhare akāsi  
     
 tato ca kāsuṃ visikhāyamajjhe katvā tahiṃ dhātumabhikkhipitvā 
 paṃsūhi sammā abhipūrayitvā bahūhi maddāpayi kuñjarehi  
     
 bhetvā mahiṃuṭṭhahi cakkamattaṃ virājamānaṃ maṇikaṇṇikāya 
 pabhassaraṃ rūpiyakesarehi saroruhaṃ kañcanapattapāḷiṃ  
     
 patiṭṭhabhitvāna tahiṃ saroje mandānilāvattitareṇu jāle 
 obhāsayantiva disā pabhāhi diṭṭhā muhuttena jinassadhātu  
     
 khipiṃsu vatthābharaṇāni maccā pavassayuṃ pupphamayaṃ ca vassaṃ 
 ukkuṭṭhisaddehi ca sadhukāranādehi puṇṇaṃ nagaraṃ akaṃsu  
  
  sl           
  
     
 te titthiyā taṃ abhivañcanaṃti rājādhirājaṃ atha saññapetvā 
 jigucchanīye kuṇapādikehi khipiṃsu dhātuṃ parikhāya piṭṭhe  
     
 tasmiṃ khaṇe pañcavidhambujehisañchāditāhaṃsagaṇopabhuttā 
 madhubbatālī virutābhirāmā ahosi sā pokkharaṇīva nandā 
     
 gajādhipā  koññcaravaṃ raviṃsu kariṃsu hesāninadaṃ turaṅgā 
 ukkuṭṭhinādaṃ akariṃsu maccā suvāditā dundubhiādayopi  
     thomiṃsu maccā thutigītakehi nacciṃsu ottappavibhusanāpi 
 vatthāni sīse bhamayiṃsu mattā bhujāni poṭhesumudaggacittā  
  
   mataṅgajātipipāṭho  
  
  sl           
  
     
 dhūpehi kālāgarusambhavehi ghanāvanaddhaṃva nabhaṃ ahosi 
 samussitānekadhajāvalīhi puraṃ tadā vatthamayaṃva āsi  
     
 disvā tamaccheramacintanīyaṃ āmoditāmaccagaṇā samaggā 
 atthe niyojetu mupecca tassa vadiṃsu paṇḍussa narādhipassa 
     
 disvāna yo īdisakampi rāja iddhānubhāvaṃ munipuṅgavassa 
 pasādamattampi kareyya noce kimatthiyā tassa bhaveyya paññā 
     
 pasādanīyesu guṇesu rāja pasādanaṃ sādhujanassa dhammo 
 pupphanti sabbe sayameva vande samuggate komudakānanāni 
  
  sl           
  
     
 vācāya tesaṃ pana dummatīnaṃ mā saggamaggaṃ pajahittha rāja 
 andhe gahetvā vicareyya ko hi anvesamāno supathaṃ amūḷho  
     
 narādhipā kappiṇa bimbisāra suddhodanādi api tejavantā 
 taṃ dhammarājaṃ saraṇaṃ upecca piviṃsu dhammāmatamādarena  
     
 sahassanetto tidasādhipopi khīṇāyuko khiṇabhavaṃ munindaṃ 
 upecca dhammaṃ vimalaṃ nisamma alattha āyuṃ api diṭṭhadhammo  
     tuvampi tasmiṃ jitapañcamāre devātideve varadhammarāje 
 saggāpavaggādhigamāya khippaṃ cittaṃ pasādehi narādhirāja  
  
  sl           
  
     
 sutvānatesaṃ vacanaṃ narindo vikiṇṇakaḍkho ratanattayamhi 
 senāpatiṃ atthavaraṃ avoca pahaṭṭhabhāvo parisāya majjhe  
     
 asaddahāno ratanattayassa guṇe bhavacchedanakāraṇassa 
 cirāya dulladdhipathe caranto ṭhito sarajje api vañcitohaṃ  
     
 mohena khajjopanakaṃ dhamesiṃ sītaddito dhumasikhe jalante  
 pipāsito sindhujalaṃ pahāya piviṃ pamādena marīcitoyaṃ 
     
 pariccajitvā amataṃ cirāya jivatthiko tikkhavisaṃ akhādiṃ 
 vihāyahaṃ  campakapupphadāmaṃ adhārayiṃ jattusu nāgabhāraṃ  
  
  sl           
  
     
 gantvāna khippaṃ parikhā samīpaṃ ārādhayitvā jinadantadhātuṃ 
 ānehi pūjāvidhinā karissaṃ puññāni sabbattha sukhāvahāni  
     
 gantvātatesoparikhāsamīpaṃ senādhinātho paramappatīto 
 dhātuṃ munindassa namassamāno ajjhesi rañño hitamā caranto 
     
 cirāgataṃ diṭṭhimalaṃ pahāya alattha saddhaṃ sugate narindo 
 pāsādamāgamma pasādamassa vaḍḍhehi rañño ratanattayamhi  
     
 tasmiṃ khaṇe pokkharaṇī vicittā phullehi sovaṇṇasaroruhehi 
 alaṅkarontī gaganaṃ ahosi mandākinīvābhinavāvatārā 
     
 haṃsaṅgaṇevātha munindadhātu sā paṅkajā paṅkajamokkamanti 
 kundāvadātāhi pabhāhi sabbaṃ khirodakucchiṃva puraṃ akāsi  
  
  sl           
  
     
 tato surattañjalipaṅkajamhi patiṭṭhahitvāna camupatissa 
 sandissamānā mahatā janena mahapphalaṃ mānusakaṃ akattha  
     
 sutvāna vuttantamimaṃ narindo pahaṭṭhabhāvopadasāva gantvā 
 saṃsūcayanto diguṇaṃ pasādaṃ suvimhitopañjalikoavoca  
     
 vohāradakkhā manujā muninda saṅghaṭṭayitvā nikasopalamhi 
 karontiagghaṃ varakañcanassa esohi dhammo caritopurāṇo  
     
 maṇiṃ pasatthākarasambhavampi hutāsakammehabhīsaṅkharitvā 
 pāpentirājaññakirīṭakoṭiṃ vibhusanattaṃ vidunomanussā 
  
  sl           
  
     
 vīmaṃsanatthāya tavādhunāpi mayā kataṃ sabbamidaṃ muninda 
 āguṃ mahantaṃ khama bhuripañña khippaṃ mamālaṅkuru uttamaṅgaṃ 
     
 patiṭṭhitā tassa tato kirīṭe maṇippabhā bhāsini dantadhātu 
 amuñci raṃsī dhavalā pajāsu sinehajātā iva khīradhārā  
     
 so dantadhātuṃ sirasāvahanto padakkhiṇaṃtaṃnagaraṃ karitvā 
 sampūjayanto kusumādikehi susajjitante puramāharittha  
     
 samussitodārasitātapatte pallaṅkaseṭṭhe ratanujjalamhi 
 patiṭṭhapetvāna jinassa dhātuṃ pūjesi rājā ratanādikehi  
     
 buddhādivatthuttayameva rājā āpāṇakoṭiṃ saraṇaṃ upecca 
 hitvā vihiṃsaṃ karuṇādhivāso ārādhayī sabbajanaṃ guṇehi  
  
  sl           
  
     
 kāresi nānāratanappabhāhi sahassaraṃsīṃva virocamānaṃ 
 narādhipo bhattibharānurūpaṃ sucittitaṃ dhātunivesanampi  
     
 vaḍḍhesi so dhātugharamhi dhātuṃ alaṅkaritvā sakalaṃ purampi 
 sesena pūjāvidhinā atitto pūjesi raṭṭhaṃ sadhanaṃ sabhoggaṃ 
     
 āmantayitvā guhasīvarājaṃ sammānitaṃ attasamaṃ karitvā 
 dānādikaṃ puññamanekarūpaṃ saddhādhano sañciṇirājaseṭṭho  
     
 tato so bhupālo kumatijanasaṃsaggamanayaṃ 
 nirākatvā magge sugatavacanujjotasugame 
 padhāvanto sammā saparahitasampatticaturo 
 pasatthaṃ lokatthaṃ acari caritāvajjitajano  
  
  
 tatiyo paricchedo  
  
  sl           
  
     
 carati dharaṇi pāle rājadhammesu tasmiṃ 
 samaracaturaseno khīradhāro narindo 
 nijabhujabalalīlārātidappappamāthī 
 vibhavajanitamāno yuddhasajjobhigañchi  
     
 karivaramatha disvā so guhādvārayātaṃ 
 paṭibhayarahitatto sīharājāva rājā 
 nijanagarasamīpāyātametaṃ narindaṃ 
 amitabalamamahoghenottharantābhiyāyi  
     
 uditabahaḷadhūlīpāḷiruddhantaḷikkho 
 samadavividhayodhārāvasaṃrambhabhīme 
 nisitasarasatālīvassadhārākarāḷe 
 ajini mahati yuddhe paṇḍuko khīradhāraṃ  
  
  sl           
  
     
 atha narapatiseṭṭho saṅgahetvāna raṭṭhaṃ 
 nija tanuja varasmiṃ rajjabhāraṃ nidhāya 
 sugata dasana dhātuṃ sampaṭicchāpayitvā 
 pahiṇi ca guhasīvaṃ sakkaritvā saraṭṭhaṃ  
     
 suviramavanīpālo saññamaṃ ajjhupeto 
 vividha vibhava dānāyācake tappayitvā 
 tidasapura samājaṃ dehabhedā payāto 
 kusala phalamanappaṃ patthitaṃ paccalattha  
     
 narapati guhasīvo taṃ munindassa dhātuṃ 
 sakapuramupanetvā sādhu sammānayanto 
 sugati gamana magge pāṇino yojayanto 
 sucarita mabhirūpaṃ sañciṇanto vihāsi 
  
  sl           
  
     
 agaṇitamahimassujje nirañño tanūjo 
 purima vayasi yevāraddhasaddhābhiyogo 
 dasabala tanudhātuṃ pūjituṃ tassa rañño 
 puravara mupāyāto dantanāmo kumāro  
     
 guṇajanita pasādaṃ taṃ kaliṅgādhināthaṃ 
 nikhila guṇa nivāso so kumāro karitvā 
 vividha mahavidhānaṃ sādhusampādayanto 
 avasi sugatadhātuṃ anvahaṃ vandamāno  
     
 abhavi ca guhasīvassāvanīsassa dhitā 
 vikaca kuvalayakkhī haṃsakantābhiyātā 
 vadana jita sarojā hāridhammillabhārā 
 kucabharanamitaṅgi hema mālābhidhānā  
  
  sl          
  
     
 akhilaguṇanidhānaṃ bandhubhāvānurūpaṃ 
 suvimalakulajātaṃ taṃ kumāraṃ viditvā 
 narapati guhasīvo attano dhītaraṃ taṃ 
 adadi sabahumānaṃ rājaputtassa tassa  
     
 manujapati kumāraṃ dhāturakkhādhikāre 
 pacuraparijanaṃ taṃ sabbathā yojayitvā 
 gava mahisa sahassādīhi sampīṇayitvā 
 saka vibhava sarikkhe issaratte ṭhapesi  
     
 samarabhuvi vinaṭṭhe khīradhāre narinde 
 malayavanamupetā bhāgineyyā kumārā 
 pabala mati mahantaṃ saṃharitvā balaggaṃ 
 upapuramupagañchuṃ dhātuyā gaṇhanatthaṃ  
     
 atha nagarasamīpe te nivesaṃ karitvā 
 savaṇakaṭukametaṃ sāsanaṃ pesayiṃsu 
 sugatadasanadhātuṃ dehi vā khippamamhaṃ 
 yasasirijananiṃ vā kīḷa saṅgāmakeḷiṃ  
  
  sl           
  
     
 sapadi dharaṇipālo sāsanaṃ taṃ suṇitvā 
 avadi rahasi vācaṃ rājaputtassa tassa 
 nahi sati mama dehe dhātumaññassa dassaṃ 
 ahamapi yadi jetuṃ neva te sakkuṇeyyaṃ  
     
 suranara namitaṃ taṃ dantadhātuṃ gahetvā 
 gahita dijavilāso   sīhaḷaṃ yāhi dīpaṃ 
 iti vacanamudāraṃ mātulassātha sutvā 
 tamavaca guhasīvaṃ dantanāmo kumāro  
     
 tavaca mamaca ko vā sīhaḷe bandhubhūto 
 jinavaraṇasaroje bhattiyutto ca kovā 
 jalanīdhiparatīre sīhaḷaṃ khuddadesaṃ 
 kathamahamatinessaṃ dantadhātuṃ jinassa  
  
   dvijavilāsoti potthakesu dissati  
  
  sl           
  
     
 tamavadi guhasīvo bhāgineyyaṃ kumāraṃ 
 dasabalatanudhātu saṇṭhitā sīhaḷasmiṃ 
 bhavabhayahatidakkho vattate satthudhammo 
 gaṇanapathamatītā bhikkhavo cāvasiṃsu  
     
 mama ca piyasahāyo so mahāsena rājā 
 jinacaraṇasarojadvandasevābhiyutto 
 salilamapi ca phuṭṭhaṃ dhātuyā patthayanto 
 vividharatanajātaṃ pābhataṃ pesayittha  
     
 pabhavati manujindo sabbadā buddhimā so 
 sugatadasanadhātuṃ pūjituṃ pūjaneyyaṃ 
 paricitavisayamhā vippavutthaṃ bhavantaṃ 
 vividhavibhavadānā sādhu saṅgaṇhituṃ ca  
  
  sl           
  
     
 nija duhitupatiṃ taṃ itthamārādhayitvā 
 narapati guhasīvo saṅgahetvāna senaṃ 
 raṇadharaṇimupeto so kumārehi saddhiṃ 
 maraṇaparavasattaṃ ajjhagā yujjhamāno  
     
 atha narapati putto dantanāmo suṇitvā 
 savaṇa kaṭukametaṃ mātulassappavattiṃ 
 gahita dijavilāso dantadhātuṃ gahetvā 
 turita turita bhūto so puramhā paḷāyi  
     
 sarabhasa mupagantvā dakkhiṇaṃ cātha desaṃ 
 avicalitasabhāvo iddhiyā devatānaṃ 
 nadimatimahatiṃ so uttaritvāna puṇṇaṃ 
 nidahi dasanadhātuṃ vālukārāsimajjhe  
     
 puna puramupagantvā taṃ gahītaññavesaṃ 
 bhariyamapi gahetvā āgato tattha khippaṃ 
 sugatadasanadhātuṃ vālukāthupakucchiṃ 
 ṭhapitamupacaranto acchi gumbantarasmiṃ  
  
  sl           
  
     
 sapadi nabhasi thero gacchamāno paneko 
 vividhakiraṇajālaṃ vālukārāsithūpā 
 aviraḷitamudentaṃ dhātuyā tāya disvā 
 paṇami sugatadhātuṃ otaritvāna tattha  
     
 munisutamatha disvā jampatī te patītā 
 nijagamanavidhānaṃ sabbamārocayiṃsu 
 dasabalatanujo so dhāturakkhā niyutto 
 parahitaniratatto te ubho ajjhabhāsi  
     
 dasabalatanudhātuṃ sīhaḷaṃ netha tumhe 
 agaṇita tanukhedā vītasārajjametaṃ 
 api ca gamanamagge jātamatte vighāte 
 saratha mamamanekopaddavacchedadakkhaṃ 
  
  sl           
  
     
 iti sugatananūjo jampatīnaṃ kathetvā 
 punapi tadanurūpaṃ desayitvāna dhammaṃ 
 puthutaramapanetvā sokasallaṃ ca gāḷhaṃ 
 sakavasatimupeto antalikkhena dhīro  
     
 bhujagabhavanavāsī ninnagāyātha tassā 
 bhujagapati mahiddhi paṇḍuhārābhidhāno 
 sakapurapavaramhā nikkhamitvā caranto 
 samupagami tadā taṃ ṭhānamicchāvasena  
     
 vimalapulinathūpā so samuggacchamānaṃ 
 sasiruciramarīcijjālamālokayitvā 
 ṭhitamatha munidhātuṃ vālukārasigabbhe 
 kimidamiti sakaṅkhaṃ pekkhamāno avedi  
  
  sl           
  
     
 sapadi sabahumāno so asandissamāno 
 ratanamayakaraṇḍaṃ dhātuyuttaṃ gilitvā 
 vitataputhuladeho bhogamālāhi tuṅgaṃ 
 kaṇakasikharirājaṃ veṭhayitvā sayittha 
     
 salilanidhisamīpaṃ jampatī gantukāmā 
 pulinatalagataṃ taṃ dantadhātuṃ adisvā 
 nayanasaliladhāraṃ sokajātaṃ kirantā 
 sugatasutavaraṃ taṃ taṅkhaṇenussariṃsu  
     
 atha sugatasuto so cintitaṃ saṃviditvā 
 agami savidhamesaṃ sokadinānanānaṃ 
 asuṇi ca jinadhātuṃ vālukārāsimajjhe 
 nīhitamapi adiṭṭhaṃ pūjitaṃ jampatīhi  
     
 sayitamatha yatīso dibbacakkhuppabhāvā 
 ratanagirinikuñje nāgarājaṃ apassi 
 vihagapatisarīraṃ māpayi tammuhutte 
 vitataputhulapakkhenantaḷikkhaṃ thakentaṃ  
  
  sl           
  
     
 jaladhimatigabhīraṃ taṃ dvidhā so karitvā 
 pabalapavanavegenattano pakkhajena 
 sarabhasa mahidhāvaṃ bhīmasaṃrambhayogā 
 abhigami bhujagindaṃ merupāde nipannaṃ  
     
 jahitabhujagaveso taṅkhaṇe so phaṇindo 
 paṭibhayacakitatto saṃkhipitvāna bhoge 
 sarabhasa mupagantvā tassa pāde namitvā 
 vinayamadhuramitthaṃ taṃ munīsaṃ avoca  
     
 sakalajanahitatthaṃ eva jāyanti buddhā 
 bhavati janahitatthaṃ dhātumattassa pūjā 
 ahamapi jinadhātuṃ pūjayitvā mahagghaṃ 
 kusalaphalamanappaṃ sañciṇissaṃti gaṇhiṃ  
  
  sl           
  
     
 atha manujagaṇānaṃ saccabodhārahānaṃ 
 vasatibhavanamesā nīyyate sīhaḷaṃ taṃ 
 munivaratanudhātuṃ tena dehīti vutto 
 bhujagapati karaṇḍaṃ dhātugabbhaṃ adajji  
     
 vihagapatitanuṃ taṃ saṃharitvāna thero 
 jalacarasatabhīmā aṇṇavā uppatitvā 
 sakalapaṭhavicakke rajjalakkhiṃva dhātuṃ 
 narapatitanujānaṃ jampatīnaṃ adāsi  
     
 iti katabahukāre saṃyaminde payāte 
 sugatadasanadhātuṃ muddhanā ubbahantā 
 mahati vipinadevādīhi magge payutte 
 vividhamahavidhāne te tato nikkhamiṃsu  
  
 adajji  tipi pāṭho  
  
  sl           
  
     
 mudusurabhīsamīro kaṇṭakādivyapeto 
 vimalapulinahārī āsī sabbattha maggo 
 ayanamupagate te dantadhātuppabhāvā 
 nigamanagaravāsī sādhu sammānayiṃsu  
     
 kusumasurabhicuṇṇākiṇṇahatthāhi niccā 
 sakutukamanuyātā kānane devatāhī 
 acalagahaṇaduggaṃ khepayitvāna maggaṃ 
 agamumaturitā te paṭṭanaṃ tāmalittiṃ  
     
 acalapadarabaddhaṃ suṭṭhitodārakūpaṃ 
 uditaputhulakāraṃ dakkhanīyāmakaṃ ca 
 sayamabhimatalaṅkāgāminiṃ nāvamete 
 sapadi samuparūḷhaṃ addasuṃ vāṇijehi  
  
  sl           
  
     
 atha dijapavarā te sīhaḷaṃ gantumicchaṃ 
 sarabhasa mupagantvā nāvikassāvadiṃsu 
 sutisukhavacasā so sādhuvuttena cesaṃ 
 pamuditahadayo te nāvamāropayittha  
     
 jalanidhimabhirūḷhesvesu ādāya dhātuṃ 
 samabhavumupasannā lolakallolamālā 
 samasurabhimanuñño uttaro vāyi vāto 
 vimalarucirasobhā sabbathāsuṃ disāpi  
     
 nabhasi asitasobhe venateyyova nāvā 
 pabalapavanavegā sattataṃ dhāvamānā 
 nayanavisayabhāvātītatīrācalādiṃ 
 pavisi jaladhimajjhaṃ pheṇapupphābhikiṇṇaṃ  
  
  sl           
  
     
 atha abhavi samuddo bhīmasaṃvaṭṭavātā 
 bhīhatasikharikūṭākāravīcippabandho 
 savanabhiduraghorārāvarundhantalikkho 
 bhayacakitamanussakkandito sabbarattiṃ  
     
 udayasikharisīsaṃ nūtanādiccabimbe 
 upagatavati tassā rattiyā accayamhi 
 salilanidhijalaṃ taṃ santakallolamālaṃ 
 asitamaṇivicittaṃ koṭṭimaṃvāvabhāsi  
     
 atha vitataphaṇālī bhiṃsanā keci nāgā 
 surabhikusumahatthā keci dibbattabhāvā 
 ruciramaṇipadīpe keci sandhārayantā 
 nijasirasi karontā keci kaṇḍuppalānī  
  
  sl           
  
     
 phuṭakumudakalāpe jattuneke vahantā 
 kaṇakakalasamālā ukkhipattā ca keci 
 pavanacalitaketuggāhakā keci eke 
 rucira kaṇaka cuṇṇāpuṇṇacaṅgoṭahatthā  
     
 salaḷitaramaṇiyaṃ keci naccaṃ karontā 
 salayamadhuragītaṃ gāyamānāva keci 
 pacuraturiyabhaṇḍe āhanantāva eke 
 munivaratanudhātuṃ pūjituṃ uṭṭhahiṃsu 
     
 rucirakacakalāpā rājakaññāya tassā 
 munivaradasanaṃ taṃ niggatevindulekhā 
 ujurajatasalākā sannibhe muñci raṃsī  
  
  sl           
  
     
 atulitamanubhāvaṃ dhātuyā pekkhataṃ taṃ 
 pamuditahadayānaṃ taṅkhaṇe pannagānaṃ 
 paṭiravaharitānaṃ sādhuvādādikānaṃ 
 gaganamapariyantaṃ vāsi vitthāritānaṃ 
     
 pavisi sugata dāṭhādhātu sā moḷigabbhaṃ 
 puna gaganatalamhā otaritvāna tassā 
 phaṇadharanivahā te taṃ tariṃ vārayitvā 
 mahamakarumudāraṃ sattarattindivaṃhi  
     
 acalamiva vimānaṃ antalikkhamhi nāvaṃ 
 gativirahitamamhorāsimajjhamhi disvā 
 bhayavilulitacittā jampatī te samaggā 
 dasabalatanujaṃ taṃ iddhimantaṃ sariṃsu  
     
 sapadi munisuto so cittamesaṃ viditvā 
 nabhasi jaladharālī maddamānobhigantvā 
 vihagapatisarīraṃ māpayitvā mahantaṃ 
 bhayacakitabhujaṅge te paḷāpesi khippaṃ  
  
  sl           
  
     
 itthaṃ buddhisute bhujaṅgajanitaṃ bhītiṃ sametvā gate 
 sā nāvā pavanā pakampitadhajā tuṅgaṃ taraṅgāvaliṃ 
 bhīndantī gativegasā puthutaraṃ meghāvalīsannibhaṃ 
 laṅkāpaṭṭanamotarittha sahasā therassa tassiddhiyā  
  
 catuttho paricchedo  
  
  
     
 saṃvaccharamhi navamamhi mahādisena 
 puttassa kittisirimeghanarādhipassa 
 te jampatī tamatha paṭṭanamotaritvā 
 devālaye paṭivasiṃsu manobhirāme 
  
  sl           
  
     
 disvāna te dvijavaro pathike nisāyaṃ 
 santappayittha madhurāsanapānakehi 
 rattikkhaye ca anurādhapurassa maggaṃ 
 chāyāpatīnamatha so abhivedayittha  
     
 ādāya te dasanadhātuvaraṃ jinassa 
 sammānitā dvijavarenatha paṭṭanamhā 
 nikkhamma dūrataramaggamatikkamitvā 
 padvāragāmamanurādhapurassagañchuṃ  
     
 yaṃ dhammikaṃ naravaraṃ abhitakkayitvā 
 jāyāpatī visayametamupāgamiṃsu 
 taṃ vyādhinā samuditena mahādisena 
 laṅkissaraṃsucirakālakataṃ suṇiṃsu  
     
 sokena te sikharineva samuggatena 
 ajjhotthaṭā bahutaraṃ vilapīṃsu muḷhā 
 kāyiṃsu tesamatha mucchitamānasānaṃ 
 sabbā disā ca vidisā ca ghanandhakārā 
  
  sl           
  
     
 sutvāna kittisirimeghanarādhipassa 
 rajjeṭhitassa ratanattayamāmakattaṃ 
 vassena nibbutamahādahanāva kacchā 
 te jampatī samabhavuṃ hatasokatāpā  
     
 sutvāna meghagirināmamahāvihāre 
 bhikkhussa kassaci narādhipavallabhattaṃ 
 tassantikaṃ samupagamma katātitheyyā 
 dhātuppavattimavadiṃsu ubho samecca  
     
 sutvāna so munivaro dasanappavattiṃ 
 haṭṭho yathāmatarasena hisittagatto 
 gehe sake sapadi paṭṭavitānakehi 
 vaḍḍhesi dhātumamalaṃ samalaṅkatamhi  
  
  sl           
  
     
 tesañca jānipatikānamubhinnameso 
 katvāna saṅgahamuḷārataraṃ yathicchaṃ 
 vuttantametamabhivedayituṃ pasatthaṃ 
 laṅkādhipassa savidhaṃ pahiṇittha bhikkhuṃ 
     
 rājā vasantasamaye saha kāminīhi 
 uyyānakeḷisukha mekadinenubhonto 
 āgacchamānamatha tattha suduratoca 
 taṃ vippasannamukhavaṇṇamapassi bhikkhuṃ  
     
 so saṃyami samupagamma narādhipaṃ taṃ 
 vuttantametamabhivedayi tuṭṭhacitto 
 sutvāna taṃ paramapītibharaṃ vahanto 
 sampattacakkaratanova ahosi rājā  
  
  sl           
  
     
 laṅkissaro dvijavarā jinadantadhātu 
 mādāya jānipatayo ubhaye samecca 
 essanti laṅkamacirena itīritaṃ taṃ 
 nemittikassa vacanaṃ ca tathaṃ amaññi  
     
 rājā tato mahatiyā parisāya saddhiṃ 
 tassānurādhanagarassa puruttarāya 
 āsāya taṃ sapadi meghagiriṃ vihāraṃ 
 saddho agañchi padasāva pasannacitto  
     
 disvā tato sugatadhātumalabbhaneyyaṃ 
 ānandajassunivahehi ca tārahāraṃ 
 siñcaṃ vidhāya paṇidhiṃ bahumānapubbaṃ 
 romañcakañcukadharo iti cintayittha  
  
  sl           
  
     
 sohaṃ anekaratanujjalamoḷidhāriṃ 
 pūjeyyamajja yadi duccajamuttamaṅgaṃ 
 lokattayekasaraṇassa tathāgatassa 
 no dhātuyā mahamanucchavikaṃ kareyyaṃ  
     
 etaṃ pahūtaratanaṃ sadhanaṃ sabhoggaṃ 
 sampūjayaṃ api dharāvalayaṃ asesaṃ 
 pūjaṃ karomi tadanucchavikaṃ ahaṃti 
 cinteyya kohi bhuvanesu amūḷhatitto  
     
 laṅkādhipaccamidamappataraṃ mamāsi 
 buddho guṇehi vividhehi pamāṇa suñño 
 sohaṃ parittavibhavo tibhavekanāthaṃ 
 taṃ tādisaṃ dasabalaṃ kathamaccayissaṃ  
  
  sl           
  
     
 itthaṃ punappuna tadeva vicintayanto 
 āpajji so dhitiyutopi visaññibhāvaṃ 
 saṃvījito sapadi cāmaramārutena 
 khinnena sevakajanena alattha saññaṃ 
     
 thokampi bījamatha vā abhiropayantā 
 medhāvino mahatiyāpi masundharāya 
 kālena patta tava pupphaphaladikāni 
 vindanti patthitaphalāni anappakāni 
     
 evaṃ guṇehi vividhehipi appameyya 
 dhammissaramhi mahamappatarampi katvā 
 kālaccayena pariṇāma visesarammaṃ 
 saggāpavaggasukhamappaṭimaṃ labhissaṃ  
  
  sl           
  
     
 itthaṃ vicintiya pamodabharātireka 
 sampuṇṇacandimasarikkhamukho narindo 
 sabbaññäno dasanadhātuvarassa tassa 
 pūjesi sabbamapi sīhaḷadīpametaṃ  
     
 bhikkhūpi tepiṭaka jātakabhāṇakādi 
 takkagamādi kusalā api buddhimanto 
 vatthuttayekasaraṇā api poravaggā 
 kotuhalā sapadi sannipatiṃsu tattha  
     
 rājā tato mahatiya parisāya majjhe 
 iccabruvī munivaro hi susukkadāṭho 
 dāṭhā jinassa yadi osadhitārakāva 
 setā bhaveyya kimayaṃ malināvabhāsā  
  
  sl           
  
     
 tasmiṃ khaṇe dasanadhātu munissarassa 
 pakkhe pasāriya duve viya rājahaṃsī 
 vitthāritaṃ suni vahā gaganaṅganamhi 
 āvaṭṭato chavi javena muhuttamattaṃ  
     
 paccagghamattharaṇakaṃ sitamattharitvā 
 bhaddāsanamhi vinidhāya munindadhātuṃ 
 taṃ jātipupphanikarena thakesi rājā 
 vassaccayambudharakūṭasamappabhena  
     
 uggamma khippamatha dhātu munissarassa 
 sā puppharāsisikharamhi patiṭṭhahitvā 
 raṃsīhi duddhadhavalehi virocamānā 
 sampassataṃ animise nayane akāsi  
  
  sl           
  
     
 taṃ dhātumāsanagatamhi patiṭṭhapetvā 
 khīrodaeṇepaṭalappaṭime dukuḷe 
 chādesi sāṭakasatehi mahārahehi 
 bhiyyopi so upaparikkhitukāmatāya  
     
 abbhuggatā sapadi vatthasatāni bhetvā 
 setambudodaraviniggatacandimāva 
 ṭhatvāna sā upari tesamabhāsayittha 
 raṃsīhi kundavisadehi disā samantā 
     
 tasmiṃ khaṇe vasumatī saha bhūdharehi 
 gajjittha sādhuvacanaṃva samuggirantī 
 taṃ abbhūtaṃ viya samekkhitumamburāsi 
 so niccalo abhavi santataraṅgabāhu  
  
  sl           
  
     
 mattebhakampitasupupaphitasālatova 
 bhassiṃsu dibbakusumānipi antaḷikkhā 
 naccesu cāturiyayamacchariyaṃ janassa 
 sandassayiṃsu gagane surasundarīpi  
     
 ānandasañjanitatāraravābhirāmaṃ 
 gāyiṃsu gītamamatāsanagāyakāpi 
 muñciṃsu dibbaturiyānipi vāditāni 
 gambhīramuccamadhuraṃ dviguṇaṃ ninādaṃ  
     
 saṃsibbitaṃ rajatarajjusatānukārī 
 dhārāsatehi vasudhambaramambudena 
 sabbā disā jaladakuṭamahagaghiyesu 
 dittācirajjutipadīpasatāvabhāsā  
  
  sl           
  
     
 ādhuyamāna malayāvala kānananto 
 samathulla pupphaja parāgaharābhihāri 
 sedoda bindugaṇa saṃharaṇappavīṇo 
 mandaṃ avāsi sisiro api gandhavāho  
     
 rājā tamabbhutamavekkhiya pāṭihīraṃ 
 lokussavaṃ bahutaraṃ ca adiṭṭhapubbaṃ 
 cipphāritakkhiyugalo paramappamodā 
 pūjaṃ karittha mahatiṃ ratanādikehi  
     
 so dhātumattasirasātha samubbahanto 
 ṭhatvā samussita sitātapavāraṇamhi 
 cittatthare rathavare sitavājiyutte 
 lakkhinidhānanurādhapuraṃ pavekkhi  
  
  sl           
  
     
 devinda mandira same samalaṅkatamhi 
 rājā sakamhi bhavane atulānubhāvo 
 sīhāsane paṭika kojava santhatamhi 
 dhātuṃ ṭhapesi munino sasitātapatte  
     
 antova bhumipati dhātugharaṃ mahagghaṃ 
 katvāna tattha vinidhāya munindadhātuṃ 
 sampūjayittha vividhehi upāyanehi 
 rattīndivaṃ tidivamokkha sukhābhikaṅkhī  
     
 tesañca jānipatikānamubhinnameva 
 tuṭṭho bahūni ratanābharaṇādikāni 
 gāmeca issarakuleka nīvāsabhute 
 datvāna saṅgahamakāsi tisīhaḷindo  
  
  sl           
  
     
 saṅgamma jānapada negama nāgarādī 
 ukkaṇṭhitā sugatadhātumapassamānā 
 lokuttamassa caritāni abhitthavantā 
 ugghosayiṃsu dharaṇīpatisannidhāni      
 dhammissaro sakalalokahitāya loke 
 jāyittha sabbajanatāhitamācarittha 
 vitthāritā bahujanassa hitāya dhātu 
 icchāma dhātumabhipūjayituṃ mayampi  
     
 so sannipātiya mahīpati bhikkhusaṅgha 
 mārāmavāsimanurādhapuropakaṇṭhe 
 ajjhāsayaṃ tamabhivedayi satthudhātu 
 pūjāya sannipatitassa mahājanassa 
  
  sl            
  
     
 thero tahiṃ mahati bhikkhugaṇe paneko 
 medhābalena asamo karuṇādhivāso 
 evaṃ tisīhaḷapatissa mahāmatissa 
 lokatthacāracaturassa nivedayittha  
     
 yo ācareyya anujīvijanassa atthaṃ 
 eso bhavenucarito mahataṃ sabhāvo 
 dhātuṃ vasantasamaye bahi nīharitvā 
 dassehi puññamabhipatthayataṃ janānaṃ  
     
 sutvāna saṃyamivarassa subhāsitāni 
 pucchittha so naravaro puna bhikkhusaṅghaṃ 
 dhātuṃ namassitumanena mahājanena 
 ṭhānaṃ kimettha ramaṇīyataraṃ siyāti  
  
  sl            
  
     
 sabbepi te atha nikāya nivāsi bhikkhū 
 ṭhānaṃ sakaṃ sakama vaṇṇayumādarena 
 aññoññabhinnavacanesu ca tesu rājā 
 nevābhinandi na paṭikkhipi kiñcivākyaṃ  
     
 majjhattatānugatamānasatāya kintu 
 rājā avo ca puna bhikkhugaṇassa majjhe 
 attānurūpamayameva munindadhātu 
 ṭhānaṃ khaṇena sayameva gamissatīti  
     
 rājā tato bhavanameva sakaṃ upecca 
 dhātuppaṇāmamabhipatthayataṃ janānaṃ 
 khippaṃmukhambujavanānī vikāsayanto 
 sajjetumāha nagarañca vihāramaggaṃ  
     
 sammajjitā salila sevana santadhūlī 
 racchā tadāsi pulinattharaṇābhirāmā 
 ussāpitāni kaṇakādivicittitāni 
 vyagghādi rūpakhacitāni ca toraṇāni  
  
  sl            
  
     
 chāyā nivārita virocana raṃsitāpā 
 naccaṃva dassayati vātadhūtā dhajāli 
 vīthi vasantavanarāji samānavaṇṇā 
 jātā sujātakadalītarumālikāhi  
     
 saṃsūcayanti ca sataṃ navapuṇṇakumbhā 
 saggāpavaggasukhamicchitamijjhatīti 
 kappurasāratagarāgarusambhavehi 
 dhūpehi duddinamatho sudinaṃ ahosi  
     
 olambamānasitamuttakajālakāni 
 sajjāpitāni vividhāni ca maṇḍapāni 
 sampāditāni ca tahiṃ kusumagaghikāni 
 āmoda luddha madhupāvali kujitāni  
  
  sl            
  
     
 gacchiṃsu keci gahitussava vesasobhā 
 eke samuggaparipuritapupphahatthā 
 aññe janā surabhicuṇṇabharaṃ vahantā 
 tatthetare dhatavicittamahātapattā 
     
 laṅkissarotha sasipaṇḍaravājiyutte 
 ujjotite rathavare ratanappabhāhi 
 dhātuṃ tilokatilakassa patiṭṭhapetvā 
 etaṃ avoca vacanaṃ paṇipātapubbaṃ  
     
 sambodhiyā iva munissara bodhimaṇḍaṃ 
 gaṇḍambarukkhamiva titthiyamaddanāya 
 dhammañca saṃvibhajituṃ migadāyamajja 
 pūjānurūpamupagaccha sayaṃ padesaṃ 
  
  sl            
  
     
 rājā tato samucitācaraṇesu dakkho 
 vissajji phussarathamaṭṭhitasārathiṃ taṃ 
 pacchā sayaṃ mahatiyā parisāya saddhiṃ 
 pūjāvisesamasamaṃ agamā karonto  
     
 ukkuṭṭhinādavisarena mahājanassa 
 hesāravena visaṭena turaṅgamānaṃ 
 bherīravena mahatā kari gajjitena 
 uddāmasāgara samaṃ nagaraṃ ahosi  
     
 āmoditā ubhayavīthigatā kulitthi 
 vātāyanehi kanakābharaṇe khipiṃsu 
 sabbatthakaṃ kusumavassamavassayiṃsu 
 celāniceva bhamayiṃsunijuttamaṅge  
  
  sl            
  
     
 pācīnagopurasamīpamupāgatamhi 
 tasmiṃ rathe jaladhipiṭṭhigateva pote 
 tuṭṭhā tahiṃ yatigaṇā manujā ca sabbe 
 sampujayiṃsu vividhehi upāyanehi  
     
 katvā padakkhiṇamatho puramuttarena 
 dvārena so rathavaro bahi nikkhamitvā 
 ṭhāne mahindaminudhammakathāpavitte 
 aṭṭhāsi titthagamitā iva bhaṇḍanāvā  
     
 ṭhāne tahiṃ dasanadhātuvaraṃ jinassa 
 laṅkissaro ratanavittakaraṇḍagabbhā 
 sañjhāghanā iva vidhuṃ bahinīharitvā 
 dassesi jānapada negama nāgarānaṃ  
  
  sl            
  
     
 tasmiṃ jane sapadi ābharaṇādivassa 
 maccantapītibharite abhivassayante 
 sānandivandijanamaṅgalagītakehi 
 sampāditesu mukharesu disāmukhesu  
     hatthāravindanivahesu mahājanassa 
 candodayeca mukulattanamāgatesu 
 brahmāmarādijanitāmita sādhuvāde 
 tārāpathamhi bhuvanodara mottharante  
     
 sādantadhātu sasikhaṇḍa samānavaṇṇā 
 raṃsīhi kunda navacandana paṇḍarehi 
 pāsāda gopura siluccaya pādapādiṃ 
 niddhota rūpiyamayaṃva akā khaṇena  
     
 taṃ pāṭihāriya macintiya maccuḷāraṃ 
 disvāna ke tahīmahesu mahaṭṭhalomā 
 kevānayuṃ sakasakābharaṇāni gehaṃ 
 kevā na attapaṭilābhamavaṇṇayiṃsu  
  
  sl            
  
     
 ke nojahiṃsu sakadiṭṭhimalānubaddhaṃ 
 ke vā na buddhamahimaṃ abhipatthayiṃsu 
 ke nāma macchariyapāsavasā ahesuṃ 
 vatthuttayañca saraṇaṃ nagamiṃsu kevā  
     
 laṅkissaropi navalakkha paribbayena 
 sabbaññädhātumatulaṃ abhipūjayitvā 
 taṃ dantadhātubhavanaṃ puna vaḍḍhayitvā 
 antepuramhi paṭivāsaramaccayittha  
     
 dhātuṃ vihāramahayuttarameva netvā 
 pūjaṃ vidhātumanuvaccharamevarūpaṃ 
 rājātha kittisirimeghasamavhayo so 
 vārittalekha mabhilekhayi saccasandho  
  
  sl            
  
     
 vārittametamitarepi pavattayantā 
 te buddhadāsapamukhā vasudhādhināthā 
 saddhādayādhikaguṇābharaṇābhirāmā 
 taṃ sakkariṃsu bahudhā jinadantadhātuṃ  
     
 satthārā sambhatatthaṃ purimatarabhave sampajānaṃ pajānaṃ 
 sambodhiṃ tassa sabbāsavavigamakariṃ saddahantodahanto 
 sotaṃ tassaggadhamme nipuṇamati sataṃ saṅgamesaṅgamesaṃ 
 nibbāṇaṃ santamicche tibhavabhayapariccāgahetuṃ gahetuṃ  
  
  
 pañcamo paricchedo  
  
  sl            
  
     
 yo candagomi racitevarasaddasatthe 
 ṭīkaṃ pasatthamakarittha ca pañcikāya 
 buddhappabhāvajana niṃca akā samanta 
 pāsādikāya vinayaṭṭhakathāya ṭīkaṃ  
     
 aṅguttarāgamavaraṭṭhakathāya ṭīkaṃ 
 sammobhavibbhama vighātakariṃ akāsi 
 atthāya saṃyamigaṇassa padhānikassa 
 ganthaṃ akā vinayasaṅgahanāmadheyyaṃ  
     
 santindriyassapaṭipatti parāyaṇassa 
 sallekha vutti niratassa samāhitassa 
 appicchatādi guṇayoga vibhusanassa 
 sambuddhasāsanamahodayakāraṇassa  
  
  sl            
  
     
 sabbesuācariyataṃ paramaṃ gatassa 
 satthesu sabbasamayantara kovidassa 
 sissenasāritanujassa mahādisāmi 
     
 suddhanvayena karuṇādiguṇodayena 
 takkāgamādi kusalena visāradena 
 sabbattha patthaṭa sudhākararaṃsijāla 
 saṅkāsakittivisarena parikkhakena  
  
  sl            
  
     
 saddhādhanena sakhilena ca dhammakitti 
 nāmena rājagarunā cariyena eso 
 sotuppasādajanano jinadantadhātu 
 vaṃso kato nikhiladassipabhāvadīpo  
     
 dhammo pavattatu cirāya munissarassa 
 dhamme ṭhitā vasumatīpatayo bhavantu 
 kāle pavassatu ghano nikhilā pajāpi 
 aññoññamettipaṭilābhasukhaṃ labhantu  
 