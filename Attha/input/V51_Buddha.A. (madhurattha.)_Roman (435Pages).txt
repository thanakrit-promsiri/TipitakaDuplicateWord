AṬṬHAKATHĀ Book 51 : PĀḶI ROMAN
Buddha.A. (madhurattha.)

Page 1-100.

page1.
                   Madhuratthavilāsinī nāma khuddakanikāyaṭṭhakathā
                           buddhavaṃsavaṇṇanā
                            --------
                namo tassa bhagavato arahato sammāsambuddhassa.
                           Ganthārambhakathā
                       anantañāṇaṃ karuṇālayaṃ layaṃ
                       malassa buddhaṃ susamāhitaṃ hitaṃ
                       namāmi dhammaṃ bhavasaṃvaraṃ varaṃ
                       guṇākarañceva niraṅgaṇaṃ gaṇaṃ.
                       Paññāya seṭṭho jinasāvakānaṃ
                       yaṃ dhammasenāpati dhammarājaṃ
                       apucchi satthāramapārapāraguṃ
                       niraṅgaṇaṃ ñātigaṇassa majjhe.
                       Subuddhavaṃsenidha buddhavaṃso
                       visuddhavaṃsena vināyakena
                       hatāvakāsena 1- pakāsito yo 2-
                       samādhivāsena 3- tathāgatena.
@Footnote: 1 Ma. hitāvakāsena      2 Sī.,i. so      3 Sī. samācitaṃsena

---------------------------------------------------------------------------------------------
page2.
                       Yāvajjakālā avināsayantā
                       pāḷikkamañceva ca pāḷiyatthaṃ
                       tathānusandhiṃ 1- sugatassa puttā
                       yathāsutaṃyeva samāhariṃsu.
                       Tasseva sambuddhavaranvayassa
                       sadā janānaṃ savanāmatassa
                       pasādapaññājananassa yasmā
                       saṃvaṇṇanānukkamato pavattā.
                       Sakkaccasaddhammaratena buddha-
                       sīhena sīlādiguṇoditena
                       āyācitohaṃ sucirampi kālaṃ
                       tasmāssa saṃvaṇṇanamārabhissaṃ.
                       Sadā janānaṃ kalināsanassa 2-
                       ciraṭṭhitatthaṃ jinasāsanassa
                       mamāpi puññodayavuddhiyatthaṃ
                       pasādanatthañca mahājanassa.
                       Mahāvihārāgatapāḷimagga-
                       sannissitā saṅkaradosahīnā
                       samāsatoyaṃ pana buddhavaṃsa-
                       saṃvaṇṇanā hessati sārabhūtā.
@Footnote: 1 Ma. gāthānusandhiṃ     2 Ma. kalisāsanassa

---------------------------------------------------------------------------------------------
page3.
                       Sotabbarūpaṃ pana buddhavaṃsa-
                       kathāya aññaṃ idha natthi yasmā
                       pasādanaṃ buddhaguṇe ratānaṃ
                       pavāhanaṃ pāpamahāmalassa.
                       Tasmā hi sakkaccasamādhiyuttā
                       vihāya vikkhepamanaññacittā
                       saṃvaṇṇanaṃ vaṇṇayato suvaṇṇaṃ 1-
                       nidhāya kaṇṇaṃ madhuraṃ suṇātha.
                       Sabbampi hitvā pana kiccamaññaṃ
                       sakkacca maccenidha 2- niccakālaṃ
                       sotuṃ kathetumpi budhena yuttā
                       kathā panāyaṃ atidullabhāti.
     Tattha "buddhavaṃsasaṃvaṇṇanā hessati sārabhūtā"ti vuttattā buddhavaṃso
tāva vavatthapetabbo. Tatridaṃ vavatthānaṃ:- ito heṭṭhā kappasatasahassādhikesu
catūsu asaṅkhyeyyesu uppannānaṃ pañcavīsatiyā buddhānaṃ uppannakappādi-
paricchedavasena paveṇivitthārakathā "buddhavaṃso nāmā"ti veditabbo.
     Svāyaṃ kappaparicchedo nāmaparicchedo gottaparicchedo jātiparicchedo
nagaraparicchedo pituparicchedo mātuparicchedo bodhirukkhaparicchedo dhammacakkappavattana-
paricchedo abhisamayaparicchedo sāvakasannipātaparicchedo aggasāvakaparicchedo
upaṭṭhākaparicchedo aggasāvikāparicchedo parivārabhikkhuparicchedo raṃsiparicchedo
@Footnote: 1 Ma. suciṇṇaṃ                    2 Ma. sakkaccamaññenidha

---------------------------------------------------------------------------------------------
page4.
Sarīrappamāṇaparicchedo bodhisattādhikāraparicchedo byākaraṇaparicchedo bodhisattapadhāna-
paricchedo āyuparicchedo parinibbānaparicchedoti imehi pāḷiyā āgatehi
bāvīsatiyā paricchedehi paricchinno vavatthito.
     Pāḷianāruḷho pana sambahulavāropettha ānetabbo. So agāravāsa-
paricchedo pāsādattayaparicchedo nāṭakitthiparicchedo aggamahesiparicchedo
puttaparicchedo yānaparicchedo abhinikkhamanaparicchedo padhānaparicchedo
upaṭṭhākaparicchedo vihāraparicchedoti dasadhā vavatthito hoti.
          Taṃ sambahulavārampi           yathāṭṭhāne mayaṃ pana
          dassetvāva gamissāma 1-     tattha tattha samāsato.
     So evaṃ vavatthito pana:-
          kenāyaṃ desito kattha        kassatthāya ca desito
          kimatthāya kadā kassa         vacanaṃ kena cābhato.
          Sabbametaṃ vidhiṃ vatvā         pubbameva samāsato
          pacchāhaṃ buddhavaṃsassa          karissāmatthavaṇṇananti
     tattha kenāyaṃ desitoti ayaṃ buddhavaṃso kena desito? sabbadhammesu
appaṭihatañāṇacārena dasabalena catuvesārajjavisāradena dhammarājena dhammasāminā
tathāgatena sabbaññunā sammāsambuddhena desito.
     Kattha desitoti kapilavatthumahānagare nigrodhārāmamahāvihāre
paramarucirasandassane devamanussanayananipātabhūte ratanacaṅkame caṅkamantena desito.
     Kassatthāya ca desitoti dvāsītiyā ñātisahassānaṃ anekakoṭīnañca
devamanussānaṃ atthāya desito.
@Footnote: 1 Ma. kathessāma

---------------------------------------------------------------------------------------------
page5.
     Kimatthāya desitoti caturoghanittharaṇatthāya desito.
     Kadā desitoti bhagavā hi paṭhamabodhiyaṃ vīsativassāni anibaddhavāso
hutvā yattha yattha phāsukaṃ hoti, tattha tattheva gantvā vasi. Kathaṃ? paṭhamaṃ
vassaṃ isipatane dhammacakkaṃ 1- pavattetvā aṭṭhārasa brahmakoṭiyo amatapānaṃ
pāyetvā bārāṇasiṃ upanissāya isipatane migadāye vasi. Dutiyaṃ sassaṃ rājagahaṃ
upanissāya veḷuvane mahāvihāre. Tatiyacatutthānipi tattheva. Pañcamaṃ vesāliṃ
upanissāya mahāvane kūṭāgārasālāyaṃ. Chaṭṭhaṃ makulapabbate. Sattamaṃ tāvatiṃsabhavane.
Aṭṭhamaṃ bhaggesu suṃsumāragiriṃ upanissāya bhesakaḷāvane. Navamaṃ kosambiyaṃ. Dasamaṃ
pālileyyakavanasaṇḍe. Ekādasamaṃ nāḷāyaṃ brāhmaṇagāme. Dvādasamaṃ verañjāyaṃ.
Terasamaṃ cāliyapabbate. Cuddasamaṃ jetavanamahāvihāre. Pañcadasamaṃ kapilavatthu-
mahānagare. Soḷasamaṃ āḷavakaṃ dametvā caturāsītipāṇasahassāni amatapānaṃ
pāyetvā āḷaviyaṃ. Sattarasamaṃ rājagaheyeva. Aṭṭhārasamaṃ cāliyapabbateyeva.
Tathā ekūnavīsatimaṃ. Vīsatimaṃ pana vassaṃ rājagaheyeva vasi. Tena vuttaṃ "bhagavā
hi paṭhamabodhiyaṃ vīsativassāni anibaddhavāso hutvā yattha yattha phāsukaṃ hoti,
tattheva ganatvā vasī"ti. Tato paṭṭhāya sāvatthiṃyeva upanissāya jetavanamahāvihāre
ca pubbārāme ca dhuvaparibhogavasena vasi.
     Yadā pana satthā buddho hutvā bārāṇasiyaṃ isipatane migadāye paṭhamaṃ
vassaṃ vasitvā vuṭṭhavasso pavāretvā uruvelaṃ gantvā tattha tayo māse
vasanto tebhātikajaṭile dametvā bhikkhusahassehi kataparivāro phussamāsapuṇṇamāyaṃ
rājagahaṃ gantvā dve māse tattheva vasi, tadā bārāṇasito nikkhantassa
panassa pañca māsā jātā. Sakalo hemanto atikkanto. Udāyittherassa
@Footnote: 1 vi.mahā. 4/13/13, saṃ.mahā. 19/1081/367, khu.paṭi. 31/30/358

---------------------------------------------------------------------------------------------
page6.
Āgatadivasato sattaṭṭhadivasā vītivattā. So pana phaggunīpuṇṇamāsiyaṃ cintesi
"atikkanto hemanto, vasantakālo anuppatto, samayo tathāgatassa kapilapuraṃ
gantun"ti. So evaṃ cintetvā kulanagaragamatthāya saṭṭhimattāhi gāthāhi
gamanavaṇṇaṃ vaṇṇesi. Atha satthā cassa vacanaṃ sutvā ñātisaṅgahaṃ kātukāmo
hutvā aṅgamagadhavāsīnaṃ kulaputtānaṃ dasahi sahassehi kapilavatthuvāsīnaṃ dasahi
sahassehīti sabbeheva vīsatiyā khīṇāsavasahassehi parivuto rājagahato nikkhamitvā
divase divase yojanaṃ gacchanto rājagahato saṭṭhiyojanaṃ kapilavatthupuraṃ dvīhi
māsehi sampāpuṇitvā tattha ñātīnaṃ vandāpanatthaṃ yamakapāṭihāriyaṃ akāsi.
Tadāyaṃ buddhavaṃso desito.
     Kassa vacananti sāvakapaccekabuddhānaṃ asādhāraṇaṃ sammāsambuddhasseva
vacanaṃ.
     Kenābhatoti ācariyaparamparāya ābhato. Ayaṃ hi sāriputtatthero
bhaddajī tisso kosiyaputto siggavo moggalliputto sudatto dhammiko dāsako
soṇako revatoti evamādīhi yāva tatiyasaṅgītikālā ābhato, tato uddhampi
tesaṃyeva sissānusissehīti evaṃ tāva ācariyaparamparāya yāvajjakālā ābhatoti
veditabbo.
     Ettāvatā:-
            "kenāyaṃ desito tattha     kassatthāya ca desito
             kimatthāya kadā kassa      vacanaṃ kena cābhato"ti
ayaṃ gāthā vuttatthā hoti.
                         --------------

---------------------------------------------------------------------------------------------
page7.
                             Nidānakathā
                            bāhiranidāna
     evaṃ ābhatassa panassa imāni atthavaṇṇanā hoti, sā panāyaṃ
atthavaṇṇanā yasmā dūrenidānaṃ avidūrenidānaṃ santikenidānanti imāni tīṇi
nidānāni dassetvāva vaṇṇitā suvaṇṇitā nāma hoti. Ye ca naṃ suṇanti, tehi
samudāgamato paṭṭhāya viññātattā suviññātāva hoti, tasmā tāni nidānāni
dassetvāva vaṇṇayissāma.
     Tattha ādito paṭṭhāya tāva tesaṃ nidānānaṃ paricchedo veditabbo.
Tatrāyaṃ saṅkhepato atthadīpanā:- dīpaṅkaradasabalassa pādamūle katābhinīhārassa
mahāsattassa yāva vessantarattabhāvā cavitvā tusitabhavane 1- nibbatti, tāva
pavattā kathā dūrenidānaṃ nāma. Tusitabhavanato cavitvā yāva bodhimaṇḍe
sabbaññutañāṇappatti, tāva pavattā kathā avidūrenidānaṃ nāma. "ekaṃ samayaṃ
bhagavā sāvatthiyaṃ viharati jetavane anāthapiṇḍikassa ārāme"ti ca, "rājagahe
viharati veḷuvane kalandakanivāpe"ti ca, "vesāliyaṃ viharati mahāvane kūṭāgāra-
sālāyan"ti ca evaṃ mahābodhimaṇḍe sabbaññutaññāṇappattito yāva parinibbānamañcā
etasmiṃ antare bhagavā yattha yattha vihāsi, taṃ taṃ santikenidānaṃ nāmāti
veditabbaṃ. Ettāvatā saṅkhepeneva tiṇṇaṃ dūrāvidūrasantikenidānānaṃ vasena
bāhiranidānavaṇṇanā samattā hotīti.
                         Bāhiranidānaṃ niṭṭhitaṃ.
                         --------------
@Footnote: 1 Ma. tusitapure

---------------------------------------------------------------------------------------------
page8.
                           Abbhantaranidāna
                       1. Ratanacaṅkamanakaṇḍavaṇṇanā
     idāni pana:-
              [1] "brahmā ca lokādhipatī sahampati 1-
                   katañjalī anadhivaraṃ ayācatha
                   santīdha sattāpparajakkhajātikā
                   desehi dhammaṃ anukampimaṃ pajan"ti 2-
ādinayappavattassa abbhantaranidānassa atthavaṇṇanā hoti.
     Ettha "ekaṃ samayaṃ bhagavā rājagahe viharati veḷuvane kalandakanivāpe"ti-
ādisuttantesu viya "ekaṃ samayaṃ bhagavā sakkesu viharati kapilavatthusmiṃ
nigrodhārāme, atha kho āyasmā sāriputto yena bhagavā tenupasaṅkami,
upasaṅkamitvā bhagavantaṃ buddhavaṃsaṃ apucchī"ti evamādinā nayena nidānaṃ
avatvā kasmā "brahmā ca lokādhipatī sahampati, katañjalī anadhivaraṃ
ayācathā"tiādinā nayena nidānaṃ vuttanti? vuccate:- bhagavato sabbadhamma-
desanākāraṇabhūtāya brahmuno dhammasenāyācanāya sandassanatthaṃ vuttanti.
         "kadāyaṃ dhammadesanatthaṃ     ajjhiṭṭho brahmunā  jino
          kadā tattha ca kenāyaṃ    gāthā hi samudīritā"ti?
     vuccate:- buddhabhūtassa pana bhagavato aṭṭhame sattāhe satthā
dhammadesanatthāya brahmunā ajjhiṭṭho āyācito.
@Footnote: 1 cha.Ma. sahampatī     2 khu. buddha. 33/1/435

---------------------------------------------------------------------------------------------
page9.
Tatrāyaṃ anupubbikathā:- mahāpuriso kira katābhīnīhāro mahābhinikkhamanadivase
vivaṭapākaṭabībhacchasayanāsanaceṭikā nāṭakitthiyo disvā atīva saṃviggahadayo
paṭekadesāvacchannaṃ channaṃ āmantetvā "arinaravaramanthakaṃ kaṇṭhakaṃ 1- nāma
turaṅgavaramāharā"ti kaṇṭhakaṃ āharāpetvā channasahāyo varaturaṅgamāruyha nagaradvāre
adhivatthāya devatāya nagaradvāre vivaṭe nagarato nikkhamitvā tīṇi rajjāni tena
rattāvasesena atikkamitvā anomasatto anomāya nāma nadiyā tīre ṭhatvā
channamevamāha "../../bdpicture/channaṃ tvaṃ mama imāni aññehi asādhāraṇāni 2- ābharaṇāni
kaṇṭhakañca varaturaṅgamādāya kapilavatthupuraṃ 3- gacchāhī"ti channaṃ vissajjetvā
asitoraganīluppalasadisenāsinā sakesamakuṭaṃ chinditvā ākāse ukkhipitvā
devadattiyaṃ pattacīvaraṃ gahetvā sayameva pabbajitvā anupubbena cārikaṃ caramāno
anilabalasamuddhutataraṅgabhaṅgaṃ asaṅgaṃ gaṅgaṃ nadiṃ uttaritvā maṇigaṇaraṃsijāla-
vijjotitarājagahaṃ rājagahaṃ nāma nagaraṃ pavisitvā tattha issariyamadamattaṃ janaṃ
parihāsento viya ca uddhatavesassa janassa lajjamuppādayamāno viya ca vayakantīhi
nāgarajanahadayāni attani bandhanto viya ca dvattiṃsavaramahāpurisalakkhaṇavirājitāya
rūpasiriyā sabbajananayanāni vilumpamāno viya ca rūpīpādasañcaro puññasañcayo
viya ca pabbato viya ca gamanena nissaṅgo santindriyo santamānaso yugamattaṃ
pekkhamāno rājagahaṃ piṇḍāya caritvā yāpanamattaṃ bhattaṃ gahetvā nagarato
nikkhamitvā paṇḍavapabbatapasse chāyūdakasampanne sucibhūmibhāge 4- paramaramaṇīye
pavivitte okāse nisīditvā paṭisaṅkhānabalena missakabhattaṃ paribhuñjitvā
paṇḍavagirānusārena 5- bimbisārena magadhamahārājena mahāpurisassa santikaṃ gantvā
nāmagottaṃ pucchitvā tena pamuditahadayena "mama rajjabhāgaṃ gaṇhāhī"ti rajjena
@Footnote: 1 Sī. kanthakaṃ, Ma. kaṇṭakaṃ      2 Sī. asubharāni    3 cha.Ma. kapilapuraṃ
@4 Sī.,i. subhūmibhāge         5 Sī. mandāragirisārena

---------------------------------------------------------------------------------------------
page10.
Nimantiyamāno "alaṃ mahārāja na mayhaṃ rajjenattho ahaṃ rajjaṃ pahāya
lokahitatthāya padhānamanuyuñjitvā loke vivaṭacchado buddho bhavissāmīti
nikkhanto"ti vatvā tena ca "buddho hutvā sabbapaṭhamaṃ mama vijitaṃ
osareyyāthā"ti vutto "sādhū"ti tassa paṭiññaṃ datvā āḷārañca
udakañca 1- upasaṅkamitvā tesaṃ dhammadesanāya sāraṃ avindanto tato pakkamitvā
uruvelāyaṃ chabbassāni dukkarakārikaṃ karontopi amataṃ adhigantuṃ asakkonto
oḷārikāhārapaṭisevanena sarīraṃ santappesi.
     Tadā pana uruvelāyaṃ senānigame 2- senānigamakuṭumbikassa dhītā sujātā
nāma dārikā vayappattā ekasmiṃ nigrodharukkhe patthanamakāsi "sacāhaṃ samajātikaṃ
kulagharaṃ gantvā paṭhamagabbhe puttaṃ labhissāmi, balikammaṃ karissāmī"ti. Tassā sā
patthanā samijjhi. Sā visākhapuṇṇamadivase 3- "ajja balikammaṃ karissāmī"ti pātova
pāyāsaṃ anāyāsaṃ paramamadhuraṃ sampaṭipādesi. Bodhisattopi tadaheva katasarīrapaṭijaggano
bhikkhācārakālaṃ āgamayamāno pātova gantvā tasmiṃ nigrodharukkhamūle nisīdi. Atha
kho puṇṇā nāma dāsī tassā dhātī rukkhamūlasodhanatthāya gatā bodhisattaṃ
pācīnalokadhātuṃ olokayamānaṃ nisinnaṃ sañjhāppabhānurañjitavarakanakagirisikharasadisa-
sarīrasobhaṃ timiranikaranidhānakaraṃ kamalavanavikasanakaraṃ ghanavivaramupagataṃ 4- divasakaramiva
taruvaramupagataṃ munidivasakaramaddasa. Sarīrato cassa nikkhantāhi pabhāhi sakalañca taṃ
rukkhaṃ suvaṇṇavaṇṇaṃ disvā tassā etadahosi "ajja amhākaṃ devatā rukkhato
oruyhaṃ sahattheneva baliṃ paṭiggahetukāmā hutvā nisinnā"ti. Sā vegena
gantvā sujātāya etamatthaṃ ārocesi.
     Tato sujātā sañjātasaddhā hutvā sabbālaṅkārena alaṅkaritvā satasahassagghanikaṃ
suvaṇṇapātiṃ paramamadhurassa madhupāyāsassa pūretvā aparāya suvaṇṇapātiyā
@Footnote: 1 Sī. ālārañca uddakañca        2 Sī. senānīnigame, Ma. senānīgāme
@3 cha.Ma. vesākha...evamuparipi     4 Sī.,i ghanavivaragataṃ

---------------------------------------------------------------------------------------------
page11.
Pidahitvā sīsenādāya nigrodharukkhābhimukhī agamāsi. Sā gacchantī dūratova taṃ
bodhisattaṃ rukkhadevatamiva sakalaṃ taṃ rukkhaṃ sarīrappabhāya suvaṇṇavaṇṇaṃ katvā
puññasañcayamiva rūpavantaṃ nisinnaṃ disvā pītisomanassajātā sujātā
"rukkhadevatā"ti saññāya diṭṭhaṭṭhānato paṭṭhāya onatonatā gantvā sīsato taṃ
suvaṇṇapātiṃ otāretvā mahāsattassa hatthe ṭhapetvā pañcapatiṭṭhitena vanditvā
"yathā mama manoratho nipphanno, evaṃ tumhākampi nipphajjatū"ti vatvā
pakkāmi.
     Atha kho bodhisattopi suvaṇṇapātiṃ gahetvā nerañjarāya nadiyā tīraṃ
gantvā suppatiṭṭhitassa nāma titthassa tīre suvaṇṇapātiṃ ṭhapetvā nhātvā 1-
paccuttaritvā ekūnapaññāsapiṇḍe karonto taṃ pāyāsaṃ paribhuñjitvā "sacāhaṃ
ajja buddho bhavissāmi, 2- ayaṃ suvaṇṇapāti paṭisotaṃ gacchatū"ti khipi. Sā pāti
paṭisotaṃ gantvā kāḷassa nāma nāgarājassa bhavanaṃ pavisitvā tiṇṇaṃ buddhānaṃ
thālakāni ukkhipitvā tesaṃ heṭṭhā aṭṭhāsi.
     Mahāsatto tattheva vanasaṇḍe divāvihāraṃ vītināmetvā sāyanhasamaye
sotthiyena 3- nāma tiṇahārakena mahāpurisassa ākāraṃ ñatvā dinnā aṭṭha
tiṇamuṭṭhiyo gahetvā bodhimaṇḍamāruyha dakkhiṇadisābhāge aṭṭhāsi. So pana
padeso paduminipatte udakabindu viya akampittha.  mahāpuriso 4- "ayaṃ padeso mama
guṇaṃ dhāretuṃ asamattho"ti pacchimadisābhāgamagamāsi. Sopi tatheva kampittha. Puna
uttaradisābhāgamagamāsi. Sopi tatheva kampittha puna puratthimadisābhāgamagamāsi. Tattha
pallaṅkappamāṇaṭṭhānaṃ niccalaṃ ahosi. Mahāpuriso "idaṃ ṭhānaṃ kilesa-
viddhaṃsanaṭṭhānan"ti sanniṭṭhānaṃ katvā tāni tiṇāni agge gahetvā cālesi. Tāni
@Footnote: 1 cha.Ma. nhatvā. evamuparipi            2 Sī.,i. bhavāmi
@3 Ma. sottiyena. suddhiyena             4 Sī. bodhisatto

---------------------------------------------------------------------------------------------
page12.
Tūlikaggena paricchinnāni viya ahesuṃ. Bodhisatto "bodhiṃ apatvāva imaṃ
pallaṅkaṃ na bhindissāmī"ti caturaṅgavīriyaṃ adhiṭṭhahitvā pallaṅkaṃ ābhujitvā
bodhikkhandhaṃ piṭṭhito katvā puratthābhimukho nisīdi.
     Taṅkhaṇaññeva sabbalokābhihāro māro bāhusahassaṃ māpetvā diyaḍḍhayojanasatikaṃ
himagirisikharasadisaṃ girimekhalaṃ nāma arivaravāraṇaṃ varavāraṇaṃ abhiruyha navayojanikena
dhanuasipharasusarasattisabalenātibahalena mārabalena samparivuto samantā 1- pabbato
viya ajjhottharanto mahāsapattaṃ viya mahāsattaṃ samupāgami. Mahāpuriso sūriye dharanteyeva
atitumūlaṃ mārabalaṃ vidhamitvā vikasitajayasumanakusumasadisassa cīvarassa upari patamānehi
rattapavālaṅkurasadisaruciradassanehi bodhirukkhaṅkurehi pītiyā viya pūjiyamāno eva
paṭhamayāme pubbenivāsānussatiñāṇaṃ labhitvā majjhimayāme dibbacakkhuñāṇaṃ
visodhetvā pacchimayāme paṭiccasamuppāde ñāṇaṃ otāretvā vaṭṭavivaṭṭaṃ
sammasanto aruṇodake buddho hutvā:-
          "anekajātisaṃsāraṃ         sandhāvissaṃ anibbisaṃ
           gahakāraṃ 2- gavesanto    dukkhā jāti punappunaṃ
           gahakāraka diṭṭhosi        puna gehaṃ na kāhasi.
           Sabbā te phāsukā bhaggā  gahakūṭaṃ visaṅkhataṃ
           visaṅkhāragataṃ cittaṃ        taṇhānaṃ khayamajjhagā"ti 3-
imaṃ udānaṃ udānetvā 4- sattāhaṃ vimuttisukhapaṭisevanena vītināmetvā aṭṭhame
divase samāpattito vuṭṭhāya devatānaṃ kaṅkhaṃ ñatvā tāsaṃ kaṅkhāvidhamanatthaṃ
ākāse uppatitvā yamakapāṭihāriyaṃ dassetvā tāsaṃ kaṅkhaṃ vidhamitvā pallaṅkato
īsakaṃ pācīnanissite uttaradisābhāge ṭhatvā "imasmiṃ vata me pallaṅke
@Footnote: 1 Sī. samantato                 2 Sī. gahakārakaṃ
@3 khu.dha. 25/153-4/44          4 Sī. udānento

---------------------------------------------------------------------------------------------
page13.
Sabbaññutaññāṇaṃ paṭividdhan"ti cattāri asaṅkhyeyyāni kappasatasahassañca pūritānaṃ
pāramīnaṃ phalādhigamaṭṭhānaṃ pallaṅkañceva bodhirukkhañca animisehi akkhīhi olokayamāno
sattāhaṃ vītināmesi, taṃ ṭhānaṃ animisacetiyaṃ nāma jātaṃ.
     Atha pallaṅkassa ca ṭhitaṭṭhānassa ca antare puratthimapacchimato āyate
ratanacaṅkame caṅkamanto sattāhaṃ vītināmesi, taṃ ṭhānaṃ ratanacaṅkamacetiyaṃ nāma
jātaṃ. Tato pacchimadisābhāge devatā ratanagharaṃ nāma māpesuṃ, tattha pallaṅkena
nisīditvā abhidhammapiṭakaṃ visesato cettha anantanayasamantapaṭṭhānaṃ vicinanto
sattāhaṃ vītināmesi. Taṃ ṭhānaṃ ratanagharacetiyaṃ nāma jātaṃ. Evaṃ bodhisamīpeyeva
cattāri sattāhāni vītināmetvā pañcame sattāhe bodhirukkhamūlā yena
ajapālanigrodho tenupasaṅkami, tatthāpi dhammaṃ vicinantoyeva vimuttisukhañca
paṭisaṃvedento ajapālanigrodhe sattāhaṃ vītināmesi.
     Evaṃ aparaṃ sattāhaṃ mucalinde nisīdi. Tassa nisinnamattasseva bhagavato
sakalacakkavāḷagabbhaṃ pūrento mahāakālamegho udapādi. Tasmiṃ pana uppanne
mucalindo nāgarājā cintesi   "ayaṃ mahāmegho satthari mayhaṃ bhavanaṃ paviṭṭhamatte
uppanno vāsāgāramassa laddhuṃ vaṭṭatī"ti. So sattaratanamayaṃ devavimānasadisaṃ
dibbavimānaṃ nimminituṃ samatthopi "evaṃ kate na mayhaṃ mahapphalaṃ bhavissati,
dasabalassa kāyaveyyāvaccaṃ karissāmī"ti atimahantaṃ attabhāvaṃ katvā satthāraṃ
sattakkhattuṃ bhogehi parikkhipitvā upari mahantaṃ phaṇaṃ katvā aṭṭhāsi. Atha
bhagavā parikkhepassa antova mahati okāse sabbaratanamaye paccagghapallaṅke 1-
upari viniggalantavividhasurabhikusumadāmavitāne vividhasurabhigandhavāsite gandhakuṭiyaṃ
viharanto viya vihāsi. Evaṃ bhagavā taṃ sattāhaṃ tattha vītināmetvā tato aparaṃ
@Footnote: 1 Sī.,i. maṇḍape pallaṅke

---------------------------------------------------------------------------------------------
page14.
Sattāhaṃ rājāyatane nisīdi. Tatthāpi vimuttisukhapaṭisaṃvediyeva. Ettāvatā
sattasattāhāni paripuṇṇāni ahesuṃ. Etthantare bhagavā jhānasukhena phalasukhena
ca vītināmesi.
     Athassa sattasattāhātikkame "mukhaṃ dhovissāmī"ti cittaṃ uppajji. Sakko
devānamindo agadaharītakaṃ āharitvā adāsi. Athassa sakko nāgalatādantakaṭṭhañca
mukhadhovanaudakañca adāsi. Tato bhagavā dantakaṭṭhaṃ khāditvā anotattadahodakena
mukhaṃ dhovitvā rājāyatanamūle nisīdi. Tasmiṃ samaye catūhi lokapālehi upanīte
paccagghe selamaye patte tapussabhallikānaṃ vāṇijānaṃ manthañca madhupiṇḍikañca
paṭiggahetvā paribhuñjitvā paccāgantvā ajapālanigrodharukkhamūle nisīdi. Athassa
tattha nisinnamattasseva attanā adhigatassa dhammassa gambhīrabhāvaṃ paccavekkhantassa
sabbabuddhānaṃ āciṇṇo "adhigato kho mayāyaṃ dhammo gambhīro duddaso
duranubodho santo paṇīto atakkāvacaro nipuṇo paṇḍitavedanīyo"ti 1- paresaṃ
dhammaṃ adesetukāmatākārappatto parivitakko udapādi.
     Atha brahmā sahampati dasabalassa cetasā cetoparivitakkamaññāya "nassati
vata bho loko, vinassati vata ko loko"ti 2- vācaṃ nicchārento dasasahassa-
cakkavāḷabrahmagaṇaparivuto sakkasuyāmasantusitanimmitaparanimmitavasavattīhi 3- anugato
āgantvā bhagavato purato pāturahosi. So attano patiṭṭhānatthāya paṭhaviṃ
nimminitvā dakkhiṇaṃ jānumaṇḍalaṃ paṭhaviyaṃ nihantvā jalajāmalāvikalakamalakulasadisaṃ 4-
dasanakhasamodhānasamujjalamañliṃ sirasmiṃ katvā "desetu bhante bhagavā dhammaṃ, desetu
sugato dhammaṃ, santi sattā apparajakkhajātikā, assavanatā dhammassa parihāyanti,
bhavissanti dhammassa aññātāro"ti, 5-
@Footnote: 1 dī.mahā. 10/64/31, Ma.mū. 12/281/242, saṃ.sa. 15/172/164, vi.mahā. 4/7/6
@2 vi.mahā. 4/8/7, saṃ.sa. 15/172/165, Ma.mū. 12/282/243
@3 cha.Ma....santusitaparanimmitavasavattīhi      4 Sī.,i. jalamānāmalāvikala...
@5 saṃ.sa. 15/172/165, vi.mahā. 4/8/7

---------------------------------------------------------------------------------------------
page15.
                    "pāturahosi magadhesu pubbe
                     dhammo asuddho samalehi cintito
                     apāpuretaṃ amatassa dvāraṃ
                     suṇantu dhammaṃ vimalenānubuddhaṃ.
                     Sele yathā pabbatamuddhaniṭṭhito
                     yathāpi passe janataṃ samantato
                     tathūpamaṃ dhammamayaṃ sumedha
                     pāsādamāruyha samantacakkhu
                     sokāvatiṇṇaṃ janatamapetasoko
                     avekkhassu jātijarābhibhūtaṃ.
                     Uṭṭhehi vīra vijitasaṅgāma
                     satthavāha anaṇa vicara loke
                     desassu 1- bhagavā dhammaṃ
                     aññātāro bhivsantī"ti, 2-
      "nanu tumhehi `buddho bodheyyaṃ tiṇṇo tāreyyaṃ mutto moceyyan'ti:-
               `kiṃ me aññātavesena    dhammaṃ sacchikatenidha
                sabbaññutaṃ pāpuṇitvā     tārayissaṃ sadevakan'ti, 3-
patthanaṃ katvā pāramiyo pūretvā sabbaññubhāvaṃ patto"ti ca, "tumhehi dhamme
adesiyamāne ko hi nāma añño dhammaṃ desessati, kimaññaṃ lokassa saraṇaṃ
tāṇaṃ leṇaṃ parāyanan"ti ca evamādīhi anekehi nayehi bhagavantaṃ dhammadesanatthaṃ
@Footnote: 1 ka. desetu   2 vi.mahā. 4/8/7, Ma.mū. 12/282/243, saṃ.sa. 15/172/165
@3 khu.buddha. 33/55/453

---------------------------------------------------------------------------------------------
page16.
Ayāci. Tena vuttaṃ "buddhabhūtassa pana bhagavato aṭṭhame sattāhe satthā
dhammadesanatthāya brahmunā āyācito"ti.
     Idāni "kadā kattha ca kenāyaṃ, gāthā hi samudīritā"ti imesaṃ pañhānaṃ
vissajjanāya 1- okāso anuppatto. Tattha kadā vuttāti? paṭhamamahāsaṅgītikāle
vuttā. Paṭhamamahāsaṅgīti nāmesā saṅgītikkhandhake 2- vuttanayeneva veditabbā.
Kattha kena vuttāti? bhagavati kira parinibbute rājagahanagare vebhārapabbatapasse
Sattapaṇṇiguhādvāre vijitasabbasattunā ajātasattunā magadhamahārājena
dhammasaṅgāyanatthaṃ kārite paripuṇṇacandamaṇḍalasaṅkāse daṭṭhabbasāramaṇḍe maṇḍape
dhammāsanagatenāyasmatā ānandattherena "brahmā ca lokādhipatī"ti ayaṃ gāthā
vuttāti veditabbā. Ayamettha gāthāsambandho.
     Ettāvatā:-
         "kadāyaṃ dhammadesanatthaṃ        ajjhiṭṭho brahmunā jino
          kadā kattha ca kenāyaṃ       gāthā hi samudīritā"ti
ayampi gāthā vuttatthā hoti. Evaṃ iminā sambandhena vuttāya panassā
anuttānapadavaṇṇanaṃ karissāma.
     Tattha brahmāti brūhito tehi tehi guṇavisesehīti brahmā. Ayaṃ pana
brahmasaddo mahābrahmabrāhmaṇatathāgatamātāpituseṭṭhādīsu dissati. Tathā hi
"dvisahasso brahmā"tiādīsu 3- mahābrahmāti adhippeto.
                    "tamonudo buddho samantacakkhu
                     lokantagū sabbabhavātivatto
                     anāsavo sabbadukkhappahīno 4-
                     saccavhayo brahmupāsito 5- me"ti 6-
@Footnote: 1 Ma. padānaṃ vissajjanassa   2 vi.cūḷa. 7/437/274   3 Ma.u. 14/166/149
@4 ka. sabbadukkhappahāno    5 cha.Ma. brahme upāsito 6 khu.su. 25/1140/552

---------------------------------------------------------------------------------------------
page17.
Ettha brāhmaṇo. "brahmāti kho bhikkhave tathāgatassetaṃ adhivacanan"ti 1- ettha
tathāgato. "brahmāti mātāpitaro pubbācariyāti vuccare"ti 2- ettha mātāpitaro
"brahmacakkaṃ pavattetī"ti 3- ettha seṭṭho adhippeto. Idha pana paṭhamajjhānaṃ
paṇītaṃ bhāvetvā paṭhamajjhānabhūmiyaṃ nibbatto kappāyuko mahābrahmā adhippeto. 4-
Casaddo sampiṇḍanattho, brahmā ca aññe ca dasasu cakkavāḷasahassesu
brahmāno cāti attho, padapūraṇamatto vā. Lokādhipatīti ettha lokoti
saṅkhāraloko sattaloko okāsalokoti tayo lokā. Tesu idha sattaloko
adhippeto. Tassa issaro adhipatīti lokādhipati, lokekadesassāpi adhipati
lokādhipatīti vuccati devādhipati narādhipati viya.
     Sahampatīti so kira kassapassa bhagavato sāsane sahako nāma thero
paṭhamajjhānaṃ nibbattetvā aparihīnajjhāno jīvitapariyosāne paṭhamajjhānabhūmiyaṃ
kappāyukamahābrahmā hutvā nibbatto, tatra pana naṃ "sahampati brahmā"ti
sañjānanti. "sahakapatī"ti vattabbe anussarāgamaṃ 5- katvā ruḷhīvasena
"sahampatī"ti  vadanti. Katañjalīti katañjaliko, añjalipuṭaṃ sirasi katvāti
attho. Anadhivaranti accantavaro adhivaro nāssa atthīti anadhivaro, na tato
adhiko varo atthīti vā anadhivaro, anuttaroti attho, taṃ anadhivaraṃ. Ayācathāti
ayācittha ajjhesi.
     Idāni yassatthāya so bhagavantaṃ ayāci. Tamatthaṃ dassetuṃ "santīdha
sattātiādi vuttaṃ. Tattha santīti saṃvijjanti upalabbhanti, buddhacakkhussa āpāthaṃ
@Footnote: 1 pa.sū. 1/3/37
@2 aṅ.tika. 20/31/127, aṅ.catukka. 21/63/80, khu.iti. 25/106/325.
@khu.jā. 28/18155 (syā)   3 Ma.mū. 12/148/107, saṃ.ni. 16/21/28,
@aṅ.catukka. 21/8/10, aṅ.pañcaka. 22/11/10, khu.paṭi. 31/44/389
@4 pa.sū. 1/3/38      5 Ma. anussārāgamaṃ

---------------------------------------------------------------------------------------------
page18.
Āgacchantā atthīti attho. Idhāti ayaṃ desāpadese nipāto. Svāyaṃ katthaci
sāsanaṃ upādāya vuccati. Yathāha "idheva bhikkhave samaṇo, idha dutiyo samaṇo,
idha tatiyo samaṇo, idha catuttho samaṇo, suññā parappavādā samaṇebhi
aññehī"ti. 1- Katthaci okāsaṃ. Yathāha:-
        "idheva tiṭṭhamānassa       devabhūtassa me sato
         punavāyu 2- ca me laddho  evaṃ jānāhi mārisā"ti. 3-
Katthaci padapūraṇamattameva hoti. Yathāha "idhāhaṃ bhikkhave bhuttāvī assaṃ pavārito"ti. 4-
Katthaci lokaṃ upādāya. Yathāha "idha tathāgato loke uppajjati bahujanahitāya
bahujanasukhāyā"ti. 5- Idhāpi lokameva upādāya vuttoti veditabbo. Tasmā
imasmiṃ sattaloketi attho. Sattāti rūpādīsu khandhesu chandarāgena sattā
visattā āsattā laggā lagitāti sattā, sattāti pāṇino vuccanti.
Ruḷhīsaddena pana vītarāgesupi ayaṃ vohāro vattatiyeva.
     Apparajakkhajātikāti paññāmaye akkhimhi appaṃ parittaṃ rāgadosamoharajaṃ
etesaṃ evaṃsabhāvā ca teti apparajakkhajātikā, appaṃ rāgādirajameva vā yesaṃ
te apparajakkhā, te apparajakkhasabhāvā apparajakkhajātikāti evamettha attho
daṭṭhabbo. Tesaṃ apparajakkhajātikānaṃ. "sattānan"ti vibhattivipariṇāmaṃ katvā
"desehi dhamman"ti iminā sambandhaṃ katvā attho daṭṭhabbo. Desehīti
āyācanavacanametaṃ, desehi kathehi upadisāti attho. Dhammanti ettha ayaṃ
dhammasaddo pariyattisamādhipaññāpakatisabhāvasuññatāpuññaāpattiñeyyacatusaccadhammādīsu
dissati. Tathā hi "idha bhikkhu dhammaṃ pariyāpuṇāti suttaṃ geyyaṃ veyyākaraṇaṃ
@Footnote: 1 dī.mahā. 10/214/133, Ma.mū. 12/139/98, aṅ.catukka. 21/241/265
@2 cha.Ma. punarāyu        3 dī.mahā. 10/369/244
@4 Ma.mū. 12/30/17     5 aṅ.ekaka. 20/170/22

---------------------------------------------------------------------------------------------
page19.
.pe. Vedallan"tiādīsu 1- pariyattiyaṃ dissati. "evaṃdhammā te bhagavanto
ahesun"tiādīsu samādhimhi.
         "yassete caturo dhammā        vānarinda yathā tava
          saccaṃ dhammo dhiti cāgo        diṭṭhaṃ so ativattatī"ti-
ādīsu 2- paññāya. Byādhidhammā 3- jarādhammā, atho maraṇadhammino"tiādīsu 3-
pakati. "kusalā dhammā, akusalā dhammā, abyākatā dhammā"tiādīsu 4- sabhāve.
"tasmiṃ kho pana samaye dhammā honti khandhā hontī"tiādīsu 5- suññatāyaṃ.
"dhammo suciṇṇo sukhamāvahātī"tiādīsu 6- puññe. "dve aniyatā dhammā"tiādīsu 7-
āpattiyaṃ. "sabbe dhammā sabbākārena buddhassa bhagavato ñāṇamukhe āpāthaṃ
āgacchantī"tiādīsu 8- ñeyye. "diṭṭhadhammo pattadhammo viditadhammo"tiādīsu 9-
catusaccadhamme. Idhāpi catusaccadhamme daṭṭhabbo. 10- Anukampāti anukampaṃ anuddayaṃ
karohi. Imanti pajaṃ niddisanto āha. Pajanti pajātattā pajā, taṃ pajaṃ,
sattanikāyaṃ saṃsāradukkhato mocehīti adhippāyo. Keci pana:-
                   "bhagavāti lokādhipatī naruttamo
                    katañjalī brahmagaṇehi yācito"ti
paṭhanti. Ettāvatā sabbaso ayaṃ gāthā vuttatthā hoti.
     Atha bhagavato taṃ brahmuno sahampatissa āyācanavacanaṃ sutvā
aparimitasamayasamuditakaruṇābalassa dasabalassa parahitakaraṇanipuṇamaticārassa sabbasattesu
@Footnote: 1 Ma.mū. 12/239/201, aṅ.catukka. 21/102/117   2 khu.jā. 27/57/18 (syā)
@3 cha.Ma. jātidhammā aṅ.tika. 20/39/141  4 abhi.saṅ. 34/1/1  5 abhi.saṅ. 34/121/41
@6 khu.su. 25/184/369, khu.thera. 26/303/318, khu.jā. 27/1420,2283/290,473 (syā)
@7 vi.mahāvi. 1/443/332
@8 khu.mahā. 29/727/432 (syā) khu.cūḷa. 30/492/238 (syā) khu.paṭi. 31/5/408
@9 dī.Sī. 9/299/108, vi.mahā. 4/18,57/16,48    10 pa.sū. 1/1/18

---------------------------------------------------------------------------------------------
page20.
Okāsakaraṇamattesu mahākaruṇā udapādi. Taṃ pana bhagavato karuṇuppattiṃ dassentehi
saṅgītikāle saṅgītikārakehi:-
           [2]   "sampannavijjācaraṇassa tādino
                  jutindharassantimadehadhārino
                  tathāgatassappaṭipuggalassa
                  uppajji kāruññatā sabbasatte"ti
ayaṃ gāthā ṭhapitā.
     Tattha sampannavijjācaraṇassāti sampannaṃ nāma tividhaṃ paripuṇṇasamaṅgimadhuravasena.
Tattha:-
         "sampannaṃ sālikedāraṃ       suvā bhuñjanti kosiya
          paṭivedemi te brahme     na te 1- vāretumussahe"ti 2-
idaṃ paripuṇṇasampannaṃ nāma. "iminā pātimokkhasaṃvarena upeto hoti samupeto
upāgato sampanno samannāgato"ti 3- idaṃ samaṅgisampannaṃ nāma. "imissā bhante
mahāpaṭhaviyā heṭṭhimatalaṃ sampannaṃ, seyyathāpi khuddamadhuṃ anīlakaṃ, evamassādan"ti 4-
idaṃ madhurasampannaṃ nāma. Idha paripuṇṇasampannampi samaṅgisampannampi
yujjati. 5- Vijjāti paṭipakkhadhamme vijjhanaṭṭhena viditakaraṇaṭṭhena vinditabbaṭṭhena
ca vijjā. Tā pana tissopi vijjā aṭṭhapi vijjā. Tisso vijjā bhayabheravasutte 6-
āgatanayeneva veditabbā, aṭṭha ambaṭṭhasutte. 7- Tatra hi vipassanāñāṇena
manomayiddhiyā ca saha cha abhiññā pariggahetvā aṭṭha vijjā vuttā.
Caraṇanti sīlasaṃvaro indriyesu guttadvāratā bhojane mattaññutā jāgariyānuyogo
@Footnote: 1 cha.Ma. naṃ      2 khu.jā. 27/1872/366 (syā)    3 abhi.vi. 35/511/296
@4 vi.mahāvi. 1/17/8   5 pa.sū. 1/64/166         6 Ma.mū. 12/52-5/29
@7 dī.Sī. 9/278-9/98

---------------------------------------------------------------------------------------------
page21.
Saddhā hirī ottappaṃ bāhusaccaṃ āraddhavīriyatā upaṭṭhitassatitā paññāsampannatā
cattāri rūpāvacarajhānānīti ime paṇṇarasa dhammā veditabbā. Imeyeva hi
paṇṇarasa dhammā yasamā etehi carati ariyasāvako gacchati amataṃ disaṃ, tasmā
"caraṇan"ti vuttā. Yathāha "idha mahānāma ariyasāvako sīlavā hotī"ti 1- sabbaṃ
majjhimapaṇṇāsake vuttanayeneva veditabbaṃ. Vijjā ca caraṇañca vijjācaraṇāni,
sampannāni paripuṇṇāni vijjācaraṇāni yassa soyaṃ sampannavijjācaraṇo,
vijjācaraṇehi sampanno samaṅgībhūto, samannāgatoti vā sampannavijjācaraṇo.
Ubhayathāpi attho yujjateva, tassa sampannavijjācaraṇassa. 2-
     Tādinoti "iṭṭhepi tādī aniṭṭhepi tādī"tiādinā nayena mahāniddese 3-
āgatatādilakkhaṇena tādino, iṭṭhāniṭṭhādīsu avikārassa tādisassāti attho.
Jutindharassāti jutimato, yugandhare, yugandhare saradasamaye samuditadivasakarātirekatara-
sassirikasarīrajutivisaradharassāti 4- attho. "paññāpajotadharassā"ti vā vattuṃ vaṭṭati.
Vuttañhetaṃ:-
         "cattāro loke pajjotā       pañcamettha na vijjati
          divā tapati ādicco           rattimābhāti candimā.
          Atha aggi divārattiṃ            tattha tattha pabhāsati
          sambuddho tapataṃ seṭṭho         esā ābhā anuttarā"ti. 5-
     Tasmā ubhayathāpi sarīrapaññājutivisaradharassāti attho. Antimadehadhārinoti
sabbapacchimasarīradhārino, apunabbhassāti attho.
     Tathāgatassāti ettha aṭṭhahi kāraṇehi bhagavā "tathāgato"ti vuccati,
katamehi aṭṭhahi? tathā āgatoti tathāgato, tathā gatoti tathāgato, tathalakkhaṇaṃ āgatoti
@Footnote: 1 Ma.Ma. 13/24/18  2 vi.A. 1/121 (syā)
@3 khu.mahā. 29/180,895/138,562 (syā)
@4 Sī.,i. yuganidhanasamayasamuditadivasakarātirekatarasarīrajutivisarassāti
@5 saṃ.sa. 15/26,85/18,54

---------------------------------------------------------------------------------------------
page22.
Tathāgato, tathadhamme yāthāvato abhisambuddhoti tathāgato, tathadassitāya tathāgato,
tathavāditāya tathāgato, tathākāritāya tathāgato, abhibhavanaṭṭhena tathāgatoti.
     Kathaṃ bhagavā tathā āgatoti tathāgato? yathā yena abhinīhārena
Dānapāramiṃ pūretvā sīlanekkhammapaññāvīriyakhantisaccaadhiṭṭhānamettupekkhāpāramiṃ
pūretvā imā dasa pāramiyo dasa upapāramiyo dasa paramatthapāramiyoti samattiṃsa
pāramiyo pūretvā aṅgapariccāgaṃ jīvitapariccāgaṃ dhanarajjaputtadārapariccāganti 1-
ime pañca mahāpariccāge pariccajitvā yathā vipassiādayo sammāsambuddhā
āgatā, tathā amhākampi bhagavā āgatoti tathāgato. Yathāha:-
                   "yatheva lokamhi vipassiādayo
                    sabbaññubhāvaṃ munayo idhāgatā
                    tathā ayaṃ sakyamunīpi āgato
                    tathāgato vuccati tena cakkhumā"ti. (1)
     Kathaṃ tathā gatoti tathāgato? yathā sampatijātā vipassiādayo samehi
pādehi paṭhaviyaṃ patiṭṭhāya uttarābhimukhā sattapadavītihārena gatā, tathā amhākampi
bhagavā gatoti tathāgato. Yathāha:-
                   "muhuttajātova gavampatī yathā
                    samehi pādehi phusī vasundaraṃ
                    so vikkamī sattapadāni gotamo
                    setañca chattaṃ anudhārayuṃ marū.
                    Gantvāna so sattapadāni gotamo
                    disā vilokesi samā samantato
@Footnote: 1 Ma. dārapariccāgaṃ puttapariccāgaṃ rajjapariccāganti

---------------------------------------------------------------------------------------------
page23.
                    Aṭṭhaṅgupetaṃ giramabbhudīrayī
                    sīho yathā pabbatamuddhaniṭṭhito"ti. (2)
     Kathaṃ tathalakkhaṇaṃ āgatoti tathāgato? sabbesaṃ rūpārūpadhammānaṃ salakkhaṇaṃ
sāmaññalakkhaṇañca tathaṃ avitathaṃ ñāṇagatiyā āgato avirajjhitvā patto 1-
anubuddhoti tathāgato.
           "sabbesaṃ pana dhammānaṃ      sakasāmaññalakkhaṇaṃ
            tathamevāgato yasmā      tasmā satthā tathāgato"ti. (3)
     Kathaṃ tathadhamme yāthāvato abhisambuddhoti tathāgato? tathadhammā nāma
cattāri ariyasaccāni. Yathāha "cattārimāni bhikkhave tathāni avitathāni anaññathāni.
Katamāni cattāri? `idaṃ dukkhan'ti bhikkhave tathametaṃ avitathametaṃ anaññathametan"ti
Vitthāro. 2- Tāni ca bhagavā abhisambuddho, tasmā tathānaṃ abhisambuddhattā
"tathāgato"ti vuccati. Abhisambuddhattho hi ettha gatasaddo.
            Tathanāmāni saccāni       abhisambujjhi nāyako
            tasmā tathānaṃ saccānaṃ     sambudadhattā tathāgato. (4)
     Kathaṃ tathadassitāya tathāgato? bhagavā hi aparimāṇāsu lokadhātūsu
aparimāṇānaṃ sattānaṃ cakkhusotaghānajivhākāyamanodvāresu āpāthaṃ āgacchantaṃ
rūpasaddagandharasaphoṭṭhabbadhammārammaṇaṃ tathāgato sabbākārato jānāti passatīti,
evaṃ tathadassitāya tathāgato. Atha vā yaṃ loke tathaṃ, taṃ lokassa tatheva dasseti.
Tatopi bhagavā tathāgato. Ettha tathadassiatthe "tathāgato"ti padasambhavo
veditabbo.
@Footnote: 1 Sī. arirajñitvāva gato     2 saṃ.mahā. 19/1090/375

---------------------------------------------------------------------------------------------
page24.
            Tathākārena yo dhamme     jānāti anupassati
            tathadassīti sambuddho        tasmā vutto tathāgato. (5)
     Kathaṃ tathavāditāya tathāgato? yañca abhisambodhiyā parinibbānassa ca
antare pañcacattālīsasassaparimāṇakāle suttādinavaṅgasaṅgahitaṃ bhāsitaṃ lapitaṃ
tathāgatena, sabbaṃ taṃ ekatulāya tulitaṃ viya tathameva avitathameva hoti.
Tenevāha:-
             "yañca cunda rattiṃ tathāgato anuttaraṃ sammāsambodhiṃ
       abhisambujjhati, yañca rattiṃ anupādisesāya nibbānadhātuyā
       parinibbāyati, yaṃ etasmiṃ antare bhāsati lapati niddisati, sabbaṃ
       taṃ tatheva hoti, no aññathā. Tasmā' tathāgato'ti vuccatī"ti. 1-
     Ettha pana gadaattho hi gatasaddo. Evaṃ tathavāditāya tathāgato. Āgadanaṃ
āgado, vacananti attho. Tatho aviparīto āgado assāti tathāgato. Dakārassa
takāraṃ katvā vutto.
            Tathāvādī jino        yasmā tathadhammappakāsako
            tathāmāgadanañcassa      tasmā buddho tathāgato. (6)
     Kathaṃ tathākāritāya tathāgato? bhagavā hi yaṃ yaṃ vācaṃ abhāsi, taṃ taṃ
eva kāyena karoti, vācāya kāyo anulometi, kāyassapi vācā. Tenevāha:-
              "yathā vādī bhikkhave tathāgato tathā kārī, yathā kārī tathā
         vādī .pe. Tasmā' tathāgato'ti vuccatī"ti. 1-
     Yathā ca vācā gatā, kāyopi tathā gato, yathā kāyo  gato, vācāpi
tathā gatā. Evaṃ tathākāritāya tathāgato.
@Footnote: 1 aṅ.catukka. 21/23/28, khu.cūḷa. 30/480/229 (syā)

---------------------------------------------------------------------------------------------
page25.
          Yathā vācā gatā tassa     tathā kāyo gato yato
          tathāvāditāya sambuddho     satthā tasmā tathāgato. (7)
     Kathaṃ abhibhavanaṭṭhena tathāgato? upari bhavaggaṃ heṭṭhā avīciṃ pariyantaṃ
katvā tiriyaṃ aparimāṇāsu lokadhātūsu sabbasatte abhibhavati sīlenapi samādhināpi
paññāyapi vimuttiyāpi vimuttiñāṇadassanenapi, na tassa tulā vā pamāṇaṃ vā
atthi, atha kho atulo appameyyo anuttaro. Tenevāha:-
            "sadevake bhikkhave loke .pe. Tathāgato abhibhū anabhibhūto
         aññadatthudaso vasavattī, tasmā' tathāgato'ti vuccatī"ti. 1-
     Tatrevaṃ padasiddhi veditabbā:- agado viya agado. Ko panesa? desanāvilāso
ceva puññussayo 2- ca. Tena hesa mahānubhāvo bhisakko dibbāgadena sappe viya
sabbaparappavādino sadevakañca lokaṃ abhibhavati, iti sabbalokābhibhavanato aviparīto
desanāvilāso ceva puññussayo ca agado assāti dakārassa takāraṃ katvā
"tathāgato"ti veditabbo. Evaṃ abhibhavanaṭṭhena tathāgato.
          Tatho aviparīto ca          agado yassa satthuno
          vasavattīti so tena         hoti satthā tathāgato. 3- (8)
     Appaṭipuggalassāti paṭipuggalavirahitassa, añño koci "ahaṃ buddho"ti
evaṃ paṭiññaṃ dātuṃ samattho nāmassa puggalo natthīti appaṭipuggalo, tassa
appaṭipuggalassa. Uppajjīti uppanno udapādi. Kāruññatāti karuṇāya bhāvo
kāruññatā. Sabbasatteti niravasesasattapariyādānavacanaṃ, sakale sattanikāyeti
attho. Ettāvatā ayampi gāthā vuttatthā hoti.
@Footnote: 1 aṅ.catukka. 21/23/28, khu.cūḷa. 30/480/229 (syā)  2 Sī.,i. puññavilāso
@3 su.vi. 1/7/66, pa.sū. 1/12/56, mano.pū. 1/170/100

---------------------------------------------------------------------------------------------
page26.
     Atha bhagavā brahmunā dhammadesanatthāya āyācito sattesu kāruññataṃ
uppādetvā dhammaṃ desetukāmo mahābrahmānaṃ gāthāya ajjhabhāsi:-
                  "apārutā tesaṃ amatassa dvārā
                   ye sotavanto pamuñcantu saddhaṃ
                   vihiṃsasaññī paguṇaṃ na bhāsiṃ
                   dhammaṃ paṇītaṃ manujesu brahme"ti. 1-
     Atha kho brahmā sahampati "katāvakāso khomhi bhagavatā dhammadesanāyā"ti
ñatvā dasanakhasamodhānasamujjalaṃ añjaliṃ sirasi katvā bhagavantaṃ abhivādetvā
padakkhiṇaṃ katvā brahmagaṇaparivuto pakkāmi. Atha satthā tassa brahmuno
paṭiññaṃ datvā "kassa nu kho ahaṃ paṭhamaṃ dhammaṃ deseyyan"ti 2- cintento
"āḷāro paṇḍito so imaṃ dhammaṃ khippaṃ ājānissatī"ti cittaṃ uppādetvā
puna olokento tassa sattāhaṃ kālaṅkatabhāvaṃ ñatvā udakassa ca abhidosa-
kālaṅkatabhāvaṃ ñatvā puna "kahaṃ nu kho etarahi pañcavaggiyā bhikkhū viharantī"ti
pañcavaggiye āvajjento "bārāṇasiyaṃ isipatane migadāye"ti ñatvā āsāḷhiyaṃ
pabhātāya rattiyā kālasseva pattacīvaramādāya aṭṭhārasayojanikaṃ maggaṃ paṭipanno
antarāmagge upakaṃ nāma ājīvakaṃ disvā tassa attano buddhabhāvamāvikatvā
taṃdivasameva sāyaṇhasamaye isipatanamagamāsi. Tattha pañcavaggiyānaṃ attano
buddhabhāvaṃ pakāsetvā paññattavarabuddhāsanagato pañcavaggiye bhikkhū āmantetvā
dhammacakkappavattanasuttantaṃ 3- desesi.
     Tesu aññāsikoṇḍaññatthero desanānusārena ñāṇaṃ pesetvā
suttapariyosāne aṭṭhārasahi brahmakoṭīhi saddhiṃ sotāpattiphale patiṭṭhāsi. Satthā
@Footnote: 1 Ma.mū. 12/283/244, saṃ.sa. 15/172/167, dī.mahā. 10/71/35, vi.mahā. 4/9/9
@2 Ma.mū. 12/284/245, vi.mahā. 4/10/10  3 vi.mahā. 4/13/13, saṃ.mahā. 19/1081/367,
@khu.paṭi. 31/30/358

---------------------------------------------------------------------------------------------
page27.
Tattheva vassaṃ upagantvā punadivase vappattheraṃ sotāpattiphale patiṭṭhāpesi.
Eteneva upāyena sabbe te sotāpattiphale patiṭṭhāpetvā puna pañcamiyaṃ
pakkhassa pañcapi te there sannipātetvā anattalakkhaṇasuttantaṃ 1- desesi.
Desanāpariyosāne pañcapi therā arahatte patiṭṭhahiṃsu.
     Atha satthā tattheva yasassa kulaputtassa upanissayaṃ disvā gehaṃ pahāya
nikkhantaṃ disvā "ehi yasā"ti 2- pakkositvā tasmiññeva rattibhāge
sotāpattiphale patiṭṭhāpetvā punadivase arahatte ca patiṭṭhāpetvā aparepi tassa
sahāyake catupaṇṇāsajane ehibhikkhupabbajjāya pabbājetvā arahatte
patiṭṭhāpesi. Evaṃ loke ekasaṭṭhiyā arahantesu jātesu satthā vuṭṭhavasso
pavāretvā bhikkhū āmantetvā etadavoca:-
        "paratthaṃ cattano atthaṃ       karontā paṭhaviṃ imaṃ
         byāharantā manussānaṃ      dhammaṃ caratha bhikkhavo.
         Viharatha vivittesu          pabbatesu vanesu ca
         pakāsayantā saddhammaṃ       lokassa satataṃ mama.
         Karontā dhammadūteyyaṃ      vikhyāpayatha bhikkhavo
         santi atthāya sattānaṃ      subbatā vacanaṃ mama.
         Sabbaṃ pidahatha dvāraṃ        apāyānamanāsavā
         saggamokkhassa maggassa      dvāraṃ vivarathāsamā.
         Desanāpaṭipattīhi          karuṇādhiguṇālayā
         buddhiṃ saddhañca lokassa      abhivaḍḍhetha sabbaso.
         Gihīnamupakarontānaṃ         niccamāmisadānato
         karotha dhammadānena        tesaṃ paccūpakārakaṃ.
@Footnote: 1 vi.mahā. 4/20/17, saṃ.kha. 17/59/55    2 vi.mahā. 4/26/21

---------------------------------------------------------------------------------------------
page28.
         Samussayatha saddhammaṃ         desayantā isiddhajaṃ
         katakattabbakammantā        paratthaṃ paṭipajjathā"ti.
     Evañca pana vatvā bhagavā te bhikkhū disāsu vissajjetvā sayaṃ uruvelaṃ
gacchanto antaramagge kappāsikavanasaṇḍe tiṃsa bhaddavaggiyakumāre vinesi. Tesu
yo sabbapacchimako, so sotāpanno, sabbaseṭṭho anāgāmī, ekopi arahā
vā puthujjano vā nāhosi. Tepi sabbe ehibhikkhupabbajjāya pabbājetvā
disāsu pesetvā sayaṃ uruvelaṃ gantvā aḍḍhuḍḍhāni pāṭihāriyasahassāni
dassetvā uruvelakassapādayo sahassajaṭilaparivāre tebhātikajaṭile dametvā
ehibhikkhubhāvena pabbājetvā gayāsīse nisīdāpetvā ādittapariyāyadesanāya 1-
arahatte patiṭṭhāpetvā tena arahantasahassena bhagavā parivuto "bimbisārassa
rañño paṭiññaṃ mocessāmī"ti rājagahanagarūpacāre laṭṭhivanuyyānaṃ nāma agamāsi.
Tato uyyānapāliko rañño ārocesi. Rājā "satthā āgato"ti sutvā
dvādasanahutehi brāhmaṇagahapatikehi parivuto dasabalaṃ ghanavivaragatamiva divasakaraṃ
vanavivaragataṃ munivaradivasakaraṃ upasaṅkamitvā cakkālaṅkatatalesu jalajāmalāvikalakamalakomalesu
dasabalassa pādesu makuṭamaṇijutivisaravijjotinā sirasā nipatitvā
ekamantaṃ nisīdi saddhiṃ parisāya.
     Atha kho tesaṃ brāhmaṇagahapatikānaṃ etadahosi "kiṃ nu kho mahāsamaṇo
uruvelakassape brahcariyaṃ carati, udāhu uruvelakassapo mahāsamaṇe"ti. Atha kho
bhagavā tesaṃ cetoparivitakkamaññāya theraṃ gāthāya ajjhabhāsi:-
                  "kimeva disvā uruvelavāsi
                   pahāsi aggiṃ kisakovadāno
@Footnote: 2 vi.mahā. 4/54/44, saṃ.saḷā. 18/31/23 (syā)

---------------------------------------------------------------------------------------------
page29.
                   Pucchāmi taṃ kassapa etamatthaṃ
                   kathaṃ pahīnaṃ tava aggihuttan"ti. 1-
     Thero bhagavato adhippāyaṃ viditvā:-
                  "rūpe ca sadde ca atho rase ca
                   kāmitthiyo cābhivadanti yaññā
                   etaṃ malantī upadhīsu ñatvā
                   tasmā na yiṭṭhe na hute arañjin"ti 1-
imaṃ gāthaṃ vatvā attano sāvakabhāvappakāsanatthaṃ tathāgatassa pādesu sirasā
nipatitvā "satthā me bhante bhagavā, sāvakohamasmī"ti vatvā ekatāladvitāla-
.pe. Sattatālappamāṇaṃ vehāsaṃ sattakkhattuṃ abbhuggantvā pāṭihāriyaṃ katvā
ākāsato oruyha bhagavantaṃ vanditvā ekamantaṃ nisīdi.
     Atha kho mahājano tassa taṃ pāṭihāriyaṃ disvā "aho mahānubhāvā
buddhā nāma, evaṃ thāmagatadiṭṭhiko attānaṃ' arahā ahan'ti maññamāno
uruvelakassapopi diṭṭhijālaṃ bhinditvā tathāgatena damito"ti dasabalassa guṇakathaṃ
kathesi. Taṃ sutvā satthā "nāhamidāniyeva imaṃ uruvelakassapaṃ damemi, atītepi
esa mayā damitoyevā"ti āha. Atha kho so mahājano uṭṭhāyāsanā bhagavantaṃ
vanditvā sirasi añjaliṃ paggahetvā evamāha "bhante idāni amhehi esa
damito diṭṭho, kathaṃ panesa atīte bhagavatā damito"ti. Tato satthā tena
mahājanena yācito bhavantarena paricchannaṃ mahānāradakassajātakaṃ 2- kathetvā
cattāri ariyasaccāni pakāsesi. Tato satthu dhammakathaṃ sutvā rājā bimbisāro
ekādasanahutehi saddhiṃ sotāpattiphale patiṭṭhāsi, ekanahutaṃ upāsakattaṃ paṭivedesi.
@Footnote: 1 vi.mahā. 4/55/47      2 khu.jā. 28/1153/246 (syā)

---------------------------------------------------------------------------------------------
page30.
Rājā saraṇaṃ gantvā svātanāya bhagavantaṃ saddhiṃ  bhikkhusaṃghena nimantetvā bhagavantaṃ
tikkhattuṃ padakkhiṇaṃ katvā vanditvā pakkāmi.
     Punadivase bhagavā bhikkhusahassaparivuto marugaṇaparivuto 1- viya dasasatanayano
devarājā, brahmagaṇaparivuto viya mahābrahmā rājagahaṃ pāvisi. Rājā
buddhappamukhassa bhikkhusaṃghassa dānaṃ datvā bhojanapariyosāne bhagavantaṃ etadavoca
"ahaṃ bhante tīṇi ratanāni 2- vinā vasituṃ 3- na sakkhissāmi, velāya vā
avelāya vā bhagavato santikaṃ āgamissāmi, laṭṭhivanaṃ nāma atidūre, idaṃ
pana amhākaṃ veḷuvanaṃ nāma uyyānaṃ pavivekakāmānaṃ nātidūraṃ naccāsannaṃ
gamanāgamanasampannaṃ nijjanasambādhaṃ pavivekasukhaṃ chāyūdakasampannaṃ sītalasilātalasamalaṅkataṃ
paramaramaṇīyabhūmibhāgaṃ surabhikusumataruvaranirantaraṃ ramaṇīyapāsādahammiyavimāna-
vihāraḍḍhayogamaṇḍapādipaṭimaṇḍitaṃ. Idaṃ me bhante bhagavā paṭiggaṇhātu
navatapanaṅgārasaṅkāsena suvaṇṇabhiṅgārena 4- surabhikusumavāsitaṃ maṇivaṇṇaudakaṃ
gahetvā veḷuvanārāmaṃ pariccajanto dasabalassa hatthe udakaṃ pātesi. Tasmiṃ
ārāmapaṭiggahaṇe "buddhasāsanassa mūlāni otiṇṇānī"ti pītivasaṃ gatā naccantī
viya ayaṃ mahāpaṭhavī kampi. Jambudīpe pana ṭhapetvā veḷuvanamahāvihāraṃ aññaṃ
paṭhaviṃ kampetvā gahitasenāsanaṃ nāma natthi. Atha satthā veḷuvanārāmaṃ
paṭiggahetvā rañño vihāradānānumodanaṃ akāsi:-
                  "āvāsadānassa panānisaṃsaṃ
                   ko nāma vattuṃ puriso samattho
                   aññatra buddhā pana lokanāthā
                   yutto mukhānaṃ nahutena cāpi.
@Footnote: 1 Sī.,i. amara...     2 Ma. saraṇāni
@3 Ma. vattituṃ          4 Sī.,i.,Ma. bhiṅkārena

---------------------------------------------------------------------------------------------
page31.
                    Āyuñca vaṇṇañca sukhaṃ balañca
                    varaṃ pasatthaṃ paṭibhānameva
                    dadāti nāmāti pavuccate so
                    yo deti saṃghassa naro vihāraṃ.
                    Dātā nivāsassa nivāraṇassa
                    sītādino jīvitupaddavassa
                    pāleti āyuṃ pana tassa yasmā
                    āyuppado hoti tamāhu santo.
                    Accuṇhasīte vasato nivāse
                    balañca vaṇṇo paṭikā na hoti
                    tasmā hi so deti vihāradātā
                    balañca vaṇṇaṃ paṭibhānameva.
                    Dukkhassa sītuṇhasarīsapā ca
                    vātātapādippabhavassa loke
                    nivāraṇā nekavidhassa niccaṃ
                    sukhappado hoti vihāradātā.
                    Sītuṇhavātātapaḍaṃsavuṭṭhi
                    sarīsapāvāḷamigādidukkhaṃ
                    yasmā nivāreti vihāradātā
                    tasmā sukhaṃ vindati so parattha.
                    Pasannacitto bhavabhogahetuṃ
                    manobhirāmaṃ mudito vihāraṃ

---------------------------------------------------------------------------------------------
page32.
                    Yo deti sīlādiguṇoditānaṃ
                    sabbaṃ dado nāma pavuccate so.
                    Pahāya maccheramalaṃ salobhaṃ
                    guṇālayānaṃ nilayaṃ dadāti
                    khittova so tattha parehi sagge
                    yathābhataṃ jāyati vītasoko.
                    Vare cārurūpe vihāre uḷāre
                    naro kāraye vāsaye tattha bhikkhū
                    dadeyyannapānañca vatthañca nesaṃ
                    pasannena cittena sakkacca niccaṃ.
                    Tasmā mahārāja bhavesu bhoge
                    manorame paccanubhuyya bhiyyo
                    vihāradānassa phalena santaṃ
                    sukhaṃ asokaṃ adhigaccha pacchā"ti.
     Iccevaṃ munirājā nararājassa bimbisārassa vihāradānānumodanaṃ katvā
uṭṭhāyāsanā bhikkhusaṃghaparivuto paramadassanīyāya attano sarīrappabhāya
suvaṇṇarasasekapiñcharāni viya nagaravanavimānādīni kurumāno anopamāya buddhasīlāya anantāya
buddhasiriyā veḷuvanamahāvihārameva pāvisīti.
                    Akīḷane veḷuvane vihāre
                    tathāgato tattha manobhirāme
                    nānāvihārena vihāsi dhīro
                    veneyyakānaṃ 1- samudikkhamāno.
@Footnote: 1 Ma. veneyyakālaṃ

---------------------------------------------------------------------------------------------
page33.
     Athevaṃ bhagavati tasmiṃ viharante suddhodanamahārājā "putto me
chabbassāni dukkarakārikaṃ katvā paramābhisambodhiṃ patvā pavattitavaradhammacakko
rājagahaṃ patvā veḷuvanamahāvihāre viharatī"ti sutvā aññataraṃ mahāmaccaṃ
āmantesi "ehi bhaṇe purisasahassaparivāro rājagahaṃ gantvā mama vacanena
`pitā vo suddhodanamahārājā taṃ daṭṭhukāmo'ti vatvā puttaṃ me gaṇhitvā
ehī"ti. So "sādhu devā"ti rañño paṭissuṇitvā purisasahassaparivāro
saṭṭhiyojanamaggaṃ gantvā dhammadesanavelāya vihāraṃ pāvisi. So "tiṭṭhatu tāva
raññā pahitasāsanan"ti parisapariyante ṭhito satthu dhammadesanaṃ sutvā
yathāṭhitova saddhiṃ purisasahassena arahattaṃ patvā pabbajjaṃ yāci. Bhagavā
"etha bhikkhavo"ti hatthaṃ pasāresi, te sabbe taṅkhaṇaññeva iddhimayapattacīvaradharā
vassasaṭṭhittherā viya 1- ākappasampannā hutvā bhagavantaṃ parivāresuṃ. Rājā
"neva gato āgacchati, na ca sāsanaṃ suyyatī"ti cintetvā teneva nīhārena
navakkhattuṃ amacce pesesi. Tesu navasu purisasahassesu ekopi rañño
nārocesi. Na sāsanaṃ vā pahiṇi. Sabbe arahattaṃ patvāva pabbajiṃsu.
     Atha rājā cintesi "ko nu kho mama vacanaṃ karissatī"ti sabbarājabalaṃ
olokento udāyiṃ addasa. So kira rañño  sabbatthasādhako amacco
abbhantariko ativissāsiko bodhisattena saddhiṃ ekadivaseyeva jāto sahapaṃsukīḷiko
sahāyo. Atha naṃ rājā āmantesi "tāta udāyi ahaṃ mama puttaṃ daṭṭhukāmo
navapurisasahassāni pesesiṃ, ekapurisopi āgantvā sāsanamattampi ārocetā
natthi, dujjāno kho pana me jīvitantarāyo, ahaṃ jīvamānova puttaṃ
daṭṭhumicchāmi, sakkhissasi me puttaṃ dassetun"ti. So "sakkhissāmi deva sace
pabbajituṃ labhissāmī"ti āha. "tāta tvaṃ pabbajitvā vā apabbajitvā vā
@Footnote: 1 Sī. vassasatikattherā viya

---------------------------------------------------------------------------------------------
page34.
Mayhaṃ puttaṃ dassehī"ti. So "sādhu devā"ti rañño sāsanaṃ ādāya rājagahaṃ
gantvā satthu dhammadesanaṃ sutvā saddhiṃ purisasahassena arahattaṃ patvā
ehibhikkhubhāve patiṭṭhāya phaggunīpuṇṇamāsiyaṃ cintesi "atikkanto hemanto,
vasantasamayo anuppatto, supupphitā vanasaṇḍā, paṭipajjanakkhamo maggo, kālo
dasabalassa ñātisaṅgahaṃ kātun"ti cintetvā bhagavantaṃ upasaṅkamitvā saṭṭhimattāhi
gāthāhi bhagavato kulanagaraṃ gamanatthāya gamanavaṇṇaṃ vaṇṇesi:-
                 - "aṅgārino dāni dumā bhadante
                    phalesino chadanaṃ vippahāya
                    te accimantova pabhāsayanti
                    samayo mahāvīra aṅgīrasānaṃ. 1-     (1)
                    Dumā vicittā suvirājamānā
                    rattaṅkureheva ca pallavehi
                    ratanujjalamaṇḍapasannibhāsā
                    samayo mahāvīra aṅgīrasānaṃ.         (2)
                    supupphitaggā kusumehi bhūsitā
                    manuññabhūtā sucisādhugandhā
                    rukkhā virocanti ubhosu passesu
                    samayo mahāvīra aṅgīrasānaṃ. (3)
@Footnote: * catusaṭṭhimamtā imā gāthāyo porāṇatālapaṇṇapotthakesu dissanti. Sī.,i.
@mūlesu pana peyyālamukhena niddiṭṭhā ādiantabhūtā dveyeva gāthāyo dissanti.
@tāsu ca catusaṭṭhimattāsu gāthāsu aṭṭhacattālīsa gāthāyo apadānaṭṭhakathāyaṃ
@khu.apa.A. 2/78 ātatā. idha pana `saṭṭhimattāhi gāthāhī'ti vuttavacanamanu-
@vattitvā porāṇatālapaṇṇapotthakesu āgatanayeneva muddāpitā. appakaṃ
@panet thaūnamadhikaṃ gaṇanūpagaṃ na hotīti gahetabbaṃ   1 Sī. bhagīrathānaṃ, Ma. bhagīrasānaṃ

---------------------------------------------------------------------------------------------
page35.
                    Phalehinekehi samiddhibhūtā
                    vicittarukkhā ubhatovakāse,
                    khuddaṃ pipāsampi vinodayanti
                    samayo mahāvīra aṅgīrasānaṃ.         (4)
                    vicittamālā sucipallavehi
                    susajjitā morakalāpasannibhā
                    rukkhā virocanti ubhosu passesu
                    samayo mahāvīra aṅgīrasānaṃ.         (5)
                    virocamānā phalaphallavehi
                    susajjitā vāsanivāsabhūtā
                    tosenti addhānakilantasatte
                    samayo mahāvīra aṅgīrasānaṃ.         (6)
                    suphullitaggā vanagumbanissitā
                    latā anekā suvirājamānā
                    tosenti satte maṇimaṇḍapāva
                    samayo mahāvīra aṅgīrasānaṃ.         (7)
                    latā anekā dumanissitāva
                    piyehi saddhiṃ sahitā vadhūva
                    palobhayantī hi sugandhagandhā
                    samayo mahāvīra aṅgīrasānaṃ.         (8)
                    vicittanīlādimanuññavaṇṇā
                    dijā samantā abhikūjamānā

---------------------------------------------------------------------------------------------
page36.
                    Tosenti mañjussaratā ratīhi
                    samayo mahāvīra aṅgīrasānaṃ.         (9)
                    migā ca nānā suvirājamānā
                    uttuṅgakaṇṇā ca manuññanettā
                    disā samantā mabhidhāvayanti
                    samayo mahāvīra aṅgīrasānaṃ.         (10)
                    manuññabhūtā ca mahī samantā
                    virājamānā haritāva saddalā
                    supupphirukkhā moḷinivalaṅkatā
                    samayo mahāvīra aṅgīrasānaṃ.         (11)
                    susajjitā muttamayāva vālukā
                    susaṇṭhitā cārusuphassadātā
                    virocayanteva disā samantā
                    samayo mahāvīra aṅgīrasānaṃ.         (12)
                    samaṃ suphassaṃ sucibhūmibhāgaṃ
                    manuññapupphodayagandhavāsitaṃ
                    virājamānaṃ sucimañca sobhaṃ
                    samayo mahāvīra aṅgīrasānaṃ.         (13)
                    susajjitaṃ nandanakānanaṃva
                    vicittanānādumasaṇḍamaṇḍitaṃ
                    sugandhabhūtaṃ pavanaṃ surammaṃ
                    samayo mahāvīra aṅgīrasānaṃ.         (14)

---------------------------------------------------------------------------------------------
page37.
                    Sarā vicittā vividhā manoramā
                    susajjitā paṅkajapuṇḍarīkā 1-
                    pasannasītodakacārupuṇṇā
                    samayo mahāvīra aṅgīrasānaṃ.         (15)
                    suphullanānāvidhapaṅkajehi
                    virājamānā sucigandhagandhā
                    pamodayanteva narāmarānaṃ
                    samayo mahāvīra aṅgīrasānaṃ.         (16)
                    suphullapaṅkeruhasannisinnā 2-
                    dijā samantā mabhinādayantā
                    modanti bhariyāhi samaṅgino te
                    samayo mahāvīra aṅgīrasānaṃ.         (17)
                    suphullapupphehi rajaṃ gahetvā
                    alī vidhāvanti vikūjamānā
                    madhumhi gandho vidisaṃ pavāyati
                    samayo mahāvīra aṅgīrasānaṃ.         (18)
                    abhinnanādā madavāraṇā ca
                    girīhi najjo suvirājitāva
                    savanti dhāvanti ca vāridhārā
                    samayo mahāvīra aṅgīrasānaṃ. (19)
@Footnote: 1 Ma. mahāpaṅkajapuṇḍarīkehi     2 Ma....sannissitā

---------------------------------------------------------------------------------------------
page38.
                    Girī samantāva padissamānā
                    mayūragīvā iva nīlavaṇṇā
                    disā rajindāva 1- virocayanti
                    samayo mahāvīra aṅgīrasānaṃ.         (20)
                    mayūrasaṅghā girimuddhanasmiṃ
                    naccanti nārīhi samaṅgibhūtā
                    kūjanti nānāmadhurassarehi
                    samayo mahāvīra aṅgīrasānaṃ.         (21)
                    suvādikā nekadijā manuññā
                    vicittapattehi virājamānā
                    girimhi ṭhatvā abhinādayanti
                    samayo mahāvīra aṅgīrasānaṃ.         (22)
                    suphullapupphā karamābhikiṇṇā
                    sugandhanānādalalaṅkatā ca
                    girī virocanti disā samantā
                    samayo mahāvīra aṅgīrasānaṃ.         (23)
                    jalāsayā nekasugandhagandhā
                    surindauyyānajalāsayāva
                    savanti najjo suvirājamānā
                    samayo mahāvīra aṅgīrasānaṃ.         (24)
@Footnote: 1 Ma. gajindāva

---------------------------------------------------------------------------------------------
page39.
                    Vicittatitthehi alaṅkatā ca
                    manuññanānāmigapakkhipāsā
                    najjo virocanti susandamānā
                    samayo mahāvīra aṅgīrasānaṃ.         (25)
                    usosu passesu jalāsayesu
                    supupphitā cārusugandharukkhā 1-
                    vibhūsitaggā surasundarī ca
                    samayo mahāvīra aṅgīrasānaṃ.         (26)
                    sugandhanānādumajālakiṇṇaṃ
                    vanaṃ vicittaṃ suranandanaṃva
                    manobhirāmaṃ satataṃ gatīnaṃ
                    samayo mahāvīra aṅgīrasānaṃ.         (27)
                    sampannanānāsuciannapānā
                    sabyañjanā sādhurasena yuttā
                    pathesu gāme sulabhā manuññā
                    samayo mahāvīra aṅgīrasānaṃ.         (28)
                    virājitā asāsi mahī samantā
                    vicittavaṇṇā kusumāsanassa
                    rattindagopehi alaṅkatāva
                    samayo mahāvīra aṅgīrasānaṃ.         (29)
@Footnote: 1 Ma. tārusugandharukkhā

---------------------------------------------------------------------------------------------
page40.
                    Visuddhasuddhādiguṇehi yuttā
                    sambuddharājaṃ abhipatthayantā
                    bahūhi tattheva janā samantā
                    samayo mahāvīra aṅgīrasānaṃ.         (30)
                    vicitraārāmasupokkharañño 1-
                    vicitranānāpadumehi channā
                    bhisehi khīraṃva rasaṃ pavāyati
                    samayo mahāvīra aṅgīrasānaṃ.         (31)
                    vicitranīlacchadanenalaṅkatā
                    manuññarukkhā ubhatovakāse
                    samuggatā sattasamūhabhūtā
                    samayo mahāvīra aṅgīrasānaṃ.         (32)
                    vicitranīlabbhamivāyataṃ vanaṃ
                    surindaloke iva nandanaṃ vanaṃ
                    sabbotukaṃ sādhusugandhapupphaṃ
                    samayo mahāvīra aṅgīrasānaṃ.         (33)
                    subhañjasaṃ yojanayojanesu
                    subhikkhagāmā sulabhā manuññā
                    janābhikiṇṇā sulabhannapānā
                    samayo mahāvīra aṅgīrasānaṃ.         (34)
@Footnote: 1 Ma.... pokkharaññā

---------------------------------------------------------------------------------------------
page41.
                    Pahūtachāyūdakarammabhūtā
                    nivāsinaṃ 1- sabbasukhappadātā
                    visālasālā ca sabhā ca bahū
                    samayo mahāvīra aṅgīrasānaṃ.         (35)
                    vicittanānādumasaṇḍamaṇḍitā
                    manuññauyyānasupokkharañño
                    sumāpitā sādhusugandhagandhā
                    samayo mahāvīra aṅgīrasānaṃ.         (36)
                    vāto mudūsītalasādhurūpo
                    nabhā ca abbhā vigatā samantā
                    disā ca sabbāva virocayanti
                    samayo mahāvīra aṅgīrasānaṃ.         (37)
                    pathe rajonuggamanatthameva
                    rattiṃ pavassanti ca mandavuṭṭhī
                    nabhe ca sūro mudukova tāpo
                    samayo mahāvīra aṅgīrasānaṃ.         (38)
                    madappabāhā madahatthisaṅghā
                    kareṇusaṅghehi sukīḷayanti
                    disā vidhāvanti ca gajjayantā
                    samayo mahāvīra aṅgīrasānaṃ.         (39)
@Footnote: 1 Ma. nivāsinā

---------------------------------------------------------------------------------------------
page42.
                    Vanaṃ sunīlaṃ abhidassanīyaṃ
                    nilabbhakūṭaṃ iva rammabhūtaṃ
                    vilokitānaṃ ativimhanīyaṃ
                    samayo mahāvīra aṅgīrasānaṃ.         (40)
                    visuddhamabbhaṃ gaganaṃ surammaṃ
                    maṇimayehi samalaṅkatāva
                    disā ca sabbā atirocayanti
                    samayo mahāvīra aṅgīrasānaṃ.         (41)
                    gandhabbavijjādharakinnarā ca
                    sugītiyantā madhurassarena
                    caranti tasmiṃ pavane suramme
                    samayo mahāvīra aṅgīrasānaṃ.         (42)
                    kilesasaṅghassa bhitāsakehi
                    tapassisaṅghehi nisevitaṃ vanaṃ
                    vihāraārāmasamiddhibhūtaṃ
                    samayo mahāvīra aṅgīrasānaṃ.         (43)
                    samiddhinānāphalino vanantā
                    anākulā niccamanobhirammā
                    samādhipītiṃ abhivaḍḍhayanti
                    samayo mahāvīra aṅgīrasānaṃ.         (44)

---------------------------------------------------------------------------------------------
page43.
                    Nisevitaṃ nekadijehi niccaṃ
                    gāmena gāmaṃ satataṃ vasantā
                    pure pure gāmavarā ca santi 1-
                    samayo mahāvīra aṅgīrasānaṃ.         (45)
                    vatthannapānaṃ sayanāsanañca
                    gandhañca mālañca vilepanañca
                    tahiṃ samiddhā janatā bahū ca
                    samayo mahāvīra aṅgīrasānaṃ.         (46)
                    puññiddhiyā sabbayasaggapattā
                    janā ca tasmiṃ sukhitā samiddhā
                    pahūtabhogā vividhā vasanti
                    samayo mahāvīra aṅgīrasānaṃ.         (47)
                    nabhe ca abbhā suvisuddhavaṇṇā
                    disā ca cando suvirājitova
                    rattiñca vāto mudusītalo ca
                    samayo mahāvīra aṅgīrasānaṃ.         (48)
                    canduggame sabbajanā pahaṭṭhā
                    sakaṅgaṇe citrakathā vadantā
                    piyehi saddhiṃ abhimodayanti
                    samayo mahāvīra aṅgīrasānaṃ.         (49)
@Footnote: 1 Ma. gāmavarā vasangi, gāmavare vasanti

---------------------------------------------------------------------------------------------
page44.
                    Candassa raṃsīhi nabhaṃ viroci
                    mahī ca saṃsuddhamanuññavaṇṇā
                    disā ca sabbā parisuddharūpā
                    samayo mahāvīra aṅgīrasānaṃ.         (50)
                    dūre ca disvā varacandaraṃsiṃ
                    pupphiṃsu pupphāni mahītalasmiṃ
                    samantato gandhaguṇatthikānaṃ
                    samayo mahāvīra aṅgīrasānaṃ.         (51)
                    candassa raṃsīhi vilimpitāva 1-
                    mahī samantā kusumenalaṅkatā
                    viroci sabbaṅgasumālinīva
                    samayo mahāvīra aṅgīrasānaṃ.         (52)
                    kucanti hatthīpi madena mattā
                    vicittapiñchā ca dijā samantā
                    karonti nādaṃ pavane suramme
                    samayo mahāvīra aṅgīrasānaṃ.         (53)
                    pathañca sabbaṃ paṭipajjanakkhamaṃ
                    iddhaṃ ca raṭṭhaṃ sadhanaṃ sabhogaṃ
                    sabbatthutaṃ sabbasukhappadānaṃ
                    samayo mahāvīra aṅgīrasānaṃ.         (54)
@Footnote: 1 Ma. vilīyanāva

---------------------------------------------------------------------------------------------
page45.
                    Vanañca sabbaṃ suvicittarūpaṃ
                    sumāpitaṃ nandanakānanaṃva
                    yatīna pītiṃ satataṃ janeti
                    samayo mahāvīra aṅgīrasānaṃ.         (55)
                    alaṅkataṃ devapuraṃva rammaṃ
                    kapilavatthuṃ iti nāmadheyyaṃ
                    kulanagaraṃ idha sassirikaṃ
                    samayo mahāvīra aṅgīrasānaṃ.         (56)
                    manuññaaṭṭālavicittarūpaṃ
                    suphullapaṅkeruhasaṇḍamaṇḍitaṃ
                    vicittaparikhāhi puraṃ surammaṃ
                    samayo mahāvīra aṅgīrasānaṃ.         (57)
                    vicittapākārañca toraṇañca
                    subhaṅgaṇaṃ devanivāsabhūtaṃ
                    manuññavīthi 1- suralokasannibhaṃ
                    samayo mahāvīra aṅgīrasānaṃ,         (58)
                    alaṅkatā sākiyarājaputtā
                    virājamānā varabhūsanehi
                    surindaloke iva devaputtā
                    samayo mahāvīra aṅgīrasānaṃ.         (59)
@Footnote: 1 Ma. manuññavitti

---------------------------------------------------------------------------------------------
page46.
                    Suddhodano munivaraṃ abhidassanāya
                    amaccaputte dasadhā apesayi
                    balena saddhiṃ mahatā muninda
                    samayo mahāvīra aṅgīrasānaṃ.         (60)
                    nevāgataṃ passati neva vācaṃ
                    sokābhibhūtaṃ naravīraseṭṭhaṃ
                    tosetumicchāmi narāmipattaṃ
                    samayo mahāvīra aṅgīrasānaṃ.         (61)
                    taṃdassanenabbhutapītirāsi
                    udikkhamānaṃ dvipadānamindaṃ
                    tosehi taṃ muninda guṇaseṭṭhaṃ
                    samayo mahāvīra aṅgīrasānaṃ.         (62)
        āsāya kassate khettaṃ     bījaṃ āsāya vappati
        āsāya vāṇijā yanti      samudaṃ dhanahārakā
        yāya āsāya tiṭṭhāmi      sā me āsā samijjhatu.  (63)
        nātisītaṃ nātiuṇhaṃ         nātidubbhikkhachātakaṃ       (64)
        saddalā haritā bhūmi        esa kālo mahāmunī"ti. (68)
     Atha naṃ satthā "kiṃ nu kho udāyi gamanavaṇṇaṃ vaṇṇesī"ti āha.
"bhante tumhākaṃ pitā suddhodanamahārājā daṭṭhukāmo, karotha ñātakānaṃ
saṅgahan"ti āha. "sādhu udāyi karissāmi ñātisaṅgahaṃ, tena hi bhikkhusaṃghassa
ārocehi, gamiyavattaṃ pūressantī"ti āha. "sādhu bhante"ti thero bhikkhusaṃghassa
ārocesi.

---------------------------------------------------------------------------------------------
page47.
     Satthā aṅgamagadhavāsīnaṃ kulaputtānaṃ dasahi sahassehi, kapilavatthuvāsīnaṃ
dasahi sahassehīti sabbeheva vīsatiyā khīṇāsavabhikkhusahassehi parivuto rājagahā
nikkhamitvā divase divase yojanaṃ yojanaṃ gacchanto dvīhi māsehi kapilavatthupuraṃ
sampāpuṇi. Sākiyāpi anuppatteyeva bhagavati "ammākaṃ ñātiseṭṭhaṃ passissāmā"ti
bhagavato vasanaṭṭhānaṃ vīmaṃsamānā "nigrodhasakkassārāmo ramaṇīyo"ti sallakkhetvā
sabbaṃ paṭijagganavidhiṃ kāretvā gandhapupphahatthā pacucggamanaṃ karontā
sabbālaṅkārehi samalaṅkatagattā gandhapupphacuṇṇādīhi pūjayamanā bhagavantaṃ purakkhatvā
nigrodhārāmameva agamaṃsu.
     Tatra bhagavā vīsatiyā khīṇāsavasahassehi parivuto paññattavarabuddhāsane
nisīdi. Sākiyā pana mānajātikā mānatthaddhā, "siddhatthakumāro amhehi
daharataro, amhākaṃ kaniṭṭho bhātā putto bhāgineyyo nattā"ti cintetvā
daharadahare dhājakumāre āhaṃsu "tumhe vandatha, mayaṃ tumhākaṃ piṭṭhito piṭṭhito
nisīdissāmā"ti. Tesvevaṃ nisinnesu bhagavā tesaṃ ajjhāsayaṃ oloketvā "ime
ñātakā attano moghajiṇṇabhāvena na maṃ vandanti, na panete jānanti
`buddho nāma kīdiso, buddhabalaṃ nāma kīdisan'ti vā, `buddho nāma ediso,
buddhabalaṃ nāma edisan'ti vā handāhaṃ attano buddhabalaṃ iddhibalañca
dassento pāṭihāriyañca kareyyaṃ, ākāse dasasahassacakkavāḷavitthataṃ sabbaratanamayaṃ
caṅkamaṃ māpetvā tattha caṅkamanto mahājanassa ajjhāsayaṃ oloketvā dhammañca
deseyyan"ti cintesi. Tena vuttaṃ saṅgītikārakehi bhagavato parivitakkadassanatthaṃ:-
              [3] "na hete jānanti sadevamānusā 1-
                   buddho ayaṃ kīdisako naruttamo
@Footnote: 1 pāḷi. sadevamanussā

---------------------------------------------------------------------------------------------
page48.
                    Iddhibalaṃ paññābalañca kīdisaṃ
                    buddhabalaṃ lokahitassa kīdisaṃ.
              [4]   Na hete jānanti sadevamānusā 1-
                    buddho ayaṃ edisako 2- naruttamo
                    iddhibalaṃ paññabalañca edisaṃ 3-
                    buddhabalaṃ lokahitassa edisaṃ. 3-
         [5] Handāhaṃ dassayissāmi     buddhabalamanuttaraṃ
             caṅkamaṃ māpayissāmi      nabhe ratanamaṇḍitan"ti. 4-
     Tattha na hete jānantīti na hi ete jānanti. Nakāro paṭisedhattho.
Hikāro kāraṇatthe nipāto. Yasmā panete mama ñātiādayo devamanussā mayā buddhabale
ca iddhibale ca anāvikate na jānanti "ediso buddho, edisaṃ iddhibalan"ti,
tasmā ahaṃ mama buddhabalañca iddhibalañca dasseyyanti attho. Sadevamānusāti
ettha devāti upapattidevā adhippetā. Saha devehīti sadevā. Ke te?
mānusā, sadevā eva mānusā sadevamānusā. Atha vā devoti sammutidevo
suddhodano rājā adhippeto. Saha devena raññā suddhodanenāti sadevā.
Mānusāti ñātimānusā, sadevā sasuddhodanā mānusā sadevamānusā sarājāno
vā ete mama ñātimānusā mama balaṃ na vijānantīti attho, sesadevāpī
saṅgahaṃ gacchantiyeva. Sabbepi devā devanaṭṭhena "devā"ti vuccanti. Devanaṃ
nāma dhātuattho kīḷādi. Atha vā devā ca mānusā ca devamānusā, saha
devamānusehi sadevamānusā, ke te? lokāti vacanaseso daṭṭhabbo. Buddhoti
catusaccadhamme buddho anubuddhoti buddho. Yathāha:-
@Footnote: 1 pāḷi. sadevamanussā    2 pāḷi. īdisako
@3 pāḷi. īdisaṃ          4 khu.buddha. 33/5/438

---------------------------------------------------------------------------------------------
page49.
            "abhiññeyyaṃ abhiññātaṃ    bhāvetabbañca bhāvitaṃ
             pahātabbaṃ pahīnaṃ me     tasmā buddhosmi brāhmaṇā"ti. 1-
     Idha pana kattukārake buddhasaddasiddhi daṭṭhabbā. Adhigatavisesehi
devamanussehi "sammāsambuddho vata so bhagavā"ti evaṃ buddhattā ñātattā
buddho. Idha kammakārake buddhasaddasiddhi daṭṭhabbā. Buddhamassa atthīti vā buddho,
buddhavantoti attho. Taṃ sabbaṃ saddasatthānusārena veditabbaṃ. Kīdisakoti kīdiso
kiṃsarikkhako kiṃsadiso kiṃvaṇṇo kiṃsaṇṭhāno dīgho vā rasso vāti attho.
     Naruttamoti narānaṃ, naresu vā uttamo pavaro seṭṭhoti naruttamo.
Iddhibalanti ettha ijjhanaṃ iddhi nipphattiatthena paṭilābhaṭṭhena ca iddhi. Atha
vā ijjhanti tāya sattā iddhā vuddhā ukkaṃsagatā hontīti iddhi. Sā pana
dasavidhā hoti. Yathāha:-
          "iddhiyoti dasa iddhiyo. Katamā dasa? adhiṭṭhānā iddhi,
       vikubbanā iddhi, manomayā iddhi, ñāṇavipphāravā iddhi, samādhi
       vipphārā iddhi, ariyā iddhi, kammavipākajā iddhi, puññavato idadhi,
       vijjāmayā iddhi, tattha tattha sammāpayogapaccayā ijjhanaṭṭhena
       iddhī"ti. 2-
     Tāsaṃ idaṃ nānattaṃ:- pakatiyā eko bahukaṃ āvajjeti, sataṃ vā
sahassaṃ vā āvajjitvā ñāṇena adhiṭṭhāti "bahuko homī"ti 3- evaṃ vibhajitvā
dassitā iddhi adhiṭṭhānavasena nipphannattā adhiṭṭhānāiddhi nāma. Tassāyamattho:-
@Footnote: 1 Ma.Ma. 13/392/376, khu.su. 25/564/448
@2 khu.paṭi. 31/9/417      3 khu.paṭi. 31/10/419

---------------------------------------------------------------------------------------------
page50.
Abhiññāpādakaṃ catutthajjhānaṃ samāpajjitvā tato vuṭṭhāya sace sataṃ icchati
"sati homi, sataṃ homī"ti kāmāvacaraparikammacittehi parikammaṃ katvā puna
abhiññāpādakaṃ jhānaṃ samāpajjitvā tato vuṭṭhagaya puna āvajjitvā adhiṭṭhāti,
adhiṭṭhānacittena saheva sataṃ hoti. Sahassādīsupi eseva nayo. Tattha
pādakajjhānacittaṃ nimittārammaṇaṃ parikammacittāni satārammaṇāni vā sahassādīsu
aññatarārammaṇāni vā, tāni ca kho vaṇṇavasena, no paṇṇattivasena.
Adhiṭṭhānacittampi satārammaṇameva, taṃ pana appanācittaṃ viya gotrabhuanantarameva
uppajjati rūpāvacaracatutthajjhānikaṃ. So pana pakativaṇṇaṃ vijahitvā kumāravaṇṇaṃ
vā dasseti nāgavaṇṇaṃ vā dasseti. Supaṇṇavaṇṇaṃ vā .pe. Vividhampi
senābyūhaṃ vā dassetīti, 1- evaṃ āgatā iddhi pakativaṇṇavijahanavikāravasena
pavattattā vikubbaniddhi nāma.
     "idha bhikkhu imamhā kāyā aññaṃ kāyaṃ abhinimmināti rūpiṃ manomayaṃ
sabbaṅgapaccaṅgiṃ ahīnindriyan"ti 2- iminā nayena āgatā iddhi sarīrasseva
abbhantare aññassa manomayassa sarīrassa nipphattivasena pavattattā manomayiddhi
nāma. Ñāṇuppattito pubbe vā pacchā vā taṅkhaṇe vā tena attabhāvena
paṭilabhitabbaarahattañāṇānubhāvena nibbatto viseso ñāṇavipphārā iddhi nāma.
Āyasmato bākulassa ca āyasmato saṅkiccassa ca ñāṇavipphārā iddhi, tesaṃ
vatthu cettha kathetabbaṃ. Samādhito pubbe vā pacchā vā taṅkhaṇe vā
samathānubhāvena nibbatto viseso samādhivipphārā iddhi nāma.
     Āyasmato sāriputtassa samādhivipphārā iddhi, 3- āyasmato sañjīvassa
samādhivipphārā iddhi, 4- āyasmato khāṇukoṇḍaññassa samādhivipphārā iddhi, 5-
@Footnote: 1 khu.paṭi. 31/13/422    2 khu.paṭi. 31/14/422    3 khu.u. 25/34/146
@4 Ma.mū. 12/507/451    5 dhammapada.A. 4/135 (syā)

---------------------------------------------------------------------------------------------
page51.
Uttarāya upāsikāya samādhivipphārā iddhi, 1- sāmāvatiyā upāsikāya samādhivipphārā
iddhīti 2- tesaṃ vatthūnettha kathetabbāni, ganthavitthāradosaparihāratthaṃ pana mayā
na vitthāritāni.
     Katamā ariyā iddhi? idha bhikkhu sace ākaṅkhati "paṭikūle
Appaṭikūlasaññī vihareyyan"ti appaṭikūlasaññī tattha viharati, sace ākaṅkhati
"appaṭikūle paṭikūlasaññī vihareyyan"ti paṭikūlasaññī tattha viharati .pe.
Upekkhako tattha viharati sato sampajānoti. 3- Ayaṃ hi cetovasippattānaṃ
ariyānaṃyeva sambhavato ariyā iddhi nāma.
     Katamā kammavipākajā iddhi? sabbesaṃ pakkhīnaṃ sabbesaṃ devānaṃ
Paṭhamakappikānaṃ manussānaṃ ekaccānañca vinipātikānaṃ vehāsagamanādikā
kammavipākajā iddhi nāma.
     Katamā puññavato iddhi? rājā cakkavattī vehāsaṃ gacchati saddhiṃ
Caturaṅginiyā senāya. Jaṭilakassa gahapatissa asītihattho suvaṇṇapabbato nibbatti.
Ayaṃ puññavato iddhi nāma. Ghosakassa gahapatino 4- sattasu ṭhānesu māraṇatthāya
upakkame katepi arogabhāvo puññavato iddhi. Meṇḍakaseṭṭhissa 5- aṭṭhakarīsamatte
padese sattaratanamayānaṃ meṇḍakānaṃ pātubhāvo puññavato iddhi.
     Katamā vijjāmayā iddhi? vijjadharā vijjaṃ parijappitvā vehāsaṃ gacchanti,
Ākāse antalikkhe hatthimpi dassenti .pe. Vividhampi senābyūhaṃ dassentī"ti
ādinayappavattā 6- vijjāmayā iddhi nāma. Taṃ taṃ kammaṃ katvā nibbatto viseso
sammāpayogapaccayā ijjhanatthena iddhīti ayaṃ tattha tattha sammāpayogapaccayā
@Footnote: 1 dhammapada.A. 6/172 (syā)     2 dhammapada.A. 2/53 (syā), mano.pū. 1/260-1/367
@3 khu.paṭi. 31/17/424          4 dhammapada.A. 2/8-26 (syā)
@5 dhammapada.A. 7/28-37 (syā)   6 khu.paṭi. 31/18/425

---------------------------------------------------------------------------------------------
page52.
Ijjhanatthena iddhi nāma. Imissā dasavidhāya iddhiyā balaṃ iddhibalaṃ nāma,
idaṃ mayhaṃ iddhibalaṃ na jānantīti attho. 1-
     Paññābalanti sabbalokiyalokuttaraguṇavisesadāyakaṃ arahattamaggapaññābalaṃ
adhippetaṃ, tampi ete na jānanti. Keci "../../bdpicture/channaṃ asādhāraṇañāṇānametaṃ
adhivacanaṃ paññābalan"ti vadanti. Buddhabalanti ettha buddhānubhāvo,
dasabalañāṇāni vā. Tattha dasabalañāṇāni nāma ṭhānāṭṭhānañāṇaṃ, atītānāgata-
paccuppannakammavipākajānanañāṇaṃ, sabbatthagāminipaṭipadāñāṇaṃ, anekadhātunānādhātu-
lokajānanañāṇaṃ, nānādhimuttikañāṇaṃ, āsayānusayañāṇaṃ, jhānivimokkhasamādhisamāpattīnaṃ
saṅkilesavodānavuṭṭhānesu yathābhūtañāṇaṃ, pubbenivāsānussatiñāṇaṃ, cutūpapātañāṇaṃ,
āsavakkhayañāṇanti imāni dasa. Imesaṃ dasannaṃ ñāṇānaṃ adhivacanaṃ
buddhabalanti. Edisanti īdisaṃ, ayameva vā pāṭho.
     Handāti vavassaggatthe nipāto. Ahanti attānaṃ niddisati. Kiṃ vuttaṃ
hoti? yasmā panete mama ñātakā buddhabalaṃ vā buddhaguṇe vā na jānanti,
kevalaṃ attano moghajiṇṇabhāvaṃ nissāya mānavasena sabbalokajeṭṭhaseṭṭhaṃ maṃ na
vandanti. Tasmā tesaṃ mānaketu atthi, taṃ bhañjitvā vandanatthaṃ buddhabalaṃ
dasseyyanti vuttaṃ hoti. Dassayissāmīti dasseyyaṃ. "dassessāmī"ti ca pāṭho,
soyevattho. Buddhabalanti buddhānubhāvaṃ, buddhañāṇavisesaṃ vā. Anuttaranti niruttaraṃ.
Caṅkamanti caṅkamitabbaṭṭhānaṃ vuccati. Māpayissāmīti māpeyya. "caṅkamanaṃ
māpessāmī"ti ca pāṭho, soyevattho. Nabheti ākāse. Sabbaratanamaṇḍitanti
sabbehi ratijananaṭṭhena ratanehi muttāmaṇiveḷuriyasaṅkhasilāpavāḷarajatasuvaṇṇa-
masāragallalohitaṅkehi dasahi dasahi maṇḍito alaṅkato sabbaratanamaṇḍito,
taṃ sabbaratanamaṇḍitaṃ. "nabhe ratanamaṇḍitan"ti paṭhanti keci.
@Footnote: 1 visuddhi. 2/211-212 (syā)

---------------------------------------------------------------------------------------------
page53.
     Kathevaṃ bhagavatā cintitamatte dasasahassacakkavāḷavāsino bhummādayo devā
pamuditahadayā sādhukāraṃ adaṃsu. Tamatthaṃ pakāsentehi saṅgītikārakehi:-
              [6] "bhummā mahārājikā tāvatiṃsā
                  yāmā ca devā tusitā nimmitā
                  paranimmitā yepi ca brahmakāyikā
                  ānanditā vipulamakaṃsu ghosan"ti-
ādigāthāyo ṭhapitāti veditabbā.
     Tattha bhummāti bhummaṭṭhā, pāsāṇapabbatavanarukkhādīsu ṭhitā. Mahārājikāti
mahārājapakkhikā. Bhummaṭṭhānaṃ devatānaṃ saddaṃ sutvā ākāsaṭṭhakadevatā tato
abbhavalāhakā devatā, tato uṇhavalāhakā devatā, tato sītavalāhakā devatā,
tato vassavalāhakā devatā, tato vātavalāhakā devatā, tato cattāro
mahārājāno, tato tāvatiṃsā, tato yāmā, tato tusitā, tato nimmānaratī. Tato
paranimmitavasavattī, tato brahmakāyikā, tato brahmapurohitā, tato mahābrahmāno,
tato parittābhā, tato appamāṇābhā, tato ābhassarā, tato parittasubhā, tato
appamāṇasubhā, tato subhakiṇhā, tato vehapphalā, tato avihā, tato atappā,
tato sudassā tato sudassī, tato akaniṭṭhā devatā saddaṃ sutvā mahantaṃ saddaṃ
akaṃsu. Asaññino ca arūpāvacarasatte ca ṭhapetvā sotāyatanapavattiṭṭhāne
sabbe devamanussanāgādayo pītivasaṃ gatahadayā ukkuṭṭhisaddaṃ akaṃsūti attho.
Ānanditāti pamuditahadayā, sañjātapītisomanassā hutvāti attho. Vipulanti puthulaṃ.
     Atha satthā cintitasamanantarameva odātakasiṇasamāpattiṃ samāpajjitvā
"dasasu cakkavāḷasahassesu āloko hotū"ti adhiṭṭhāsi, tena adhiṭṭhānacittena
saheva āloko ahosi paṭhavito paṭṭhāya yāva akaniṭṭhabhavanā. Tena vuttaṃ:-

---------------------------------------------------------------------------------------------
page54.
              [7] "obhāsitā ca paṭhavī sadevakā
                   puthū ca lokantarikā asaṃvutā
                   tamo ca tibbo vihato tadā ahu
                   disvāna accherakaṃ pāṭihīran"ti. 1-
     Tattha obhāsitāti pakāsitā. Paṭhavīti etthāyaṃ paṭhavī catubbidhā
kakkhaḷapaṭhavī sasambhārapaṭhavī nimittapaṭhavī sammutipaṭhavīti. Tāsu "katamā cāvuso ajjhattikā
paṭhavīdhātu? yaṃ ajjhattaṃ paccattaṃ kakkhaḷaṃ kharigatan"tiādīsu 2- vuttā ayaṃ
kakkhaḷapaṭhavī nāma. "yo pana bhikkhu paṭhaviṃ khaṇeyya vā khaṇāpeyya vā"tiādīsu 3-
vuttā sasambhārapaṭhavī, ye ca kesādayo vīsati koṭṭhāsā, ayolohādayo ca
bāhirā, sāpi vaṇṇādīhi sambhārehi saddhiṃ paṭhavīti sasambhārapaṭhavī nāma.
"paṭhavīkasiṇameko sañjānātī"tiādīsu 4- nimittapaṭhavī "ārammaṇapaṭhavī"tipi vuccati.
Paṭhavīkasiṇajhānalābhī devaloke nibbatto āgamanavasena "paṭhavīdevo"ti nāmaṃ
labhati. Vuttañhetaṃ "āpo ca devā paṭhavī"tiādīsu 5- ayaṃ sammutipaṭhavī,
paññattipaṭhavī nāmāti veditabbā. Idha pana sasambhārapaṭhavī adhippetā. 6-
     Sadevakāti sadevalokā. "sadevatā"tipi pāṭho atthi ce sundarataraṃ,
sadevako manussaloko obhāsitoti attho. Puthūti bahū. Lokantarikāti
asurakāyanarakānametaṃ adhivacanaṃ, tā pana tiṇṇaṃ cakkavāḷānaṃ antarā ekā
lokantarikā hoti, tiṇṇaṃ sakaṭacakkānaṃ aññamaññaṃ āhacca ṭhitānaṃ majjheokāso
viya ekeko lokantarikanirayo, parimāṇato aṭṭhayojanasahasso hoti.
Asaṃvutāti heṭṭhā appatiṭṭhā. Tamo cāti andhakāro. Tibboti bahalo ghano.
@Footnote: 1 accherakapāṭihīraṃ (syā)     2 abhi.vi. 35/173/96
@3 vi.mahā. 2/85/158       4 dī.pā. 11/360/278
@5 dī.mahā. 10/340/222     6 pa.sū. 1/2/27

---------------------------------------------------------------------------------------------
page55.
Candimasūriyālokābhāvato niccandhakārova hoti. Vihatoti viddhasto. Tadāti yadā
pana bhagavā sattesu kāruññataṃ paṭicca pāṭihāriyakaraṇatthaṃ ālokaṃ phari, tadā so
tamo tibbo lokantarikāsu ṭhito, vihato viddhasto ahosīti attho.
     Accherakanti accharāpaharaṇayoggaṃ, 1- vimhayavasena aṅgulīhi paharaṇayogganti
attho. Pāṭihīranti paṭipakkhaharaṇato pāṭihīraṃ. Paṭiharati sattānaṃ diṭṭhimānopagatāni
cittānīti vā pāṭihīraṃ appasannānaṃ sattānaṃ pasādaṃ paṭiāharatīti vā
pāṭihīraṃ. "pāṭiheran"tipi pāṭho. Soyevattho. Ettha ālokavidhānavisesassetaṃ
adhivacanaṃ. Disvāna accherakaṃ pāṭihīranti ettha devā ca manussā ca lokantarikāsu
nibbattasattāpi ca taṃ bhagavato pāṭihāriyaṃ disvā paramappītisomanassaṃ agamaṃsūti
idaṃ vacanaṃ āharitvā attho daṭṭhabbo, itarathā na pubbena vā paraṃ, na
parena vā pubbaṃ yujjati.
     Idāni na kevalaṃ manussalokesuyeva āloko atthi, sabbattha tividhepi
saṅkhārasattokāsasaṅkhāte loke ālokoyevāti dassanatthaṃ:-
              [8] "sadevagandhabbamanussarakkhase
                   ābhā uḷārā vipulā ajāyatha
                   imasmiṃ loke parasmiñcobhayasmiṃ
                   adho ca uddhaṃ tiriyañca vitthatan"ti
ayaṃ gāthā vuttā.
     Tattha devāti sammutidevā upapattidevā visuddhidevāti sabbepi devā
idha saṅgahitā. Devā ca gandhabbā ca manussā ca rakkhasā ca devagandhabbamanussa-
rakkhasā. Saha devagandhabbamanussarakkhasehīti sadevagandhabbamanussarakkhaso. Ko
@Footnote: 1 Ma. accharāphoṭanayoggaṃ

---------------------------------------------------------------------------------------------
page56.
Pana so? loko. Tasmiṃ sadevagandhabbamanussarakkhase loke. Ābhāti āloko.
Uḷārāti etthāyaṃ uḷārasaddo madhuraseṭṭhavipulādīsu dissati. Tathā hesa "uḷārāni
khādanīyabhojanīyāni khādanti bhuñjantī"tiādīsu 1- madhure dissati. "uḷārāya kho pana
bhavaṃ vacchāyano pasaṃsāya samaṇaṃ gotamaṃ pasaṃsatī"tiādīsu 2- seṭṭhe. "atikkamma
devānaṃ devānubhāvaṃ appamāṇo uḷāro obhāso"tiādīsu 3- vipule. Svāyaṃ idha
seṭṭhe daṭṭhabbo. 4- Vipulāti appamāṇā. Ajāyathāti uppajji udapādi
pavattittha. Imasmiṃ loke parasmiñcāti imasmiṃ manussaloke ca parasmiṃ devaloke
cāti attho. Ubhayasminti tadubhayasmiṃ, ajjhattabahiddhādīsu viya daṭṭhabbaṃ. Adho
cāti avīciādīsu nirayesu. Uddhanti bhavaggatopi uddhaṃ ajaṭākāsepi. Tiriyañcāti
tiriyatopi dasasu cakkavāḷasahassesu. Vitthatanti visaṭaṃ. Andhakāraṃ vidhamitvā
vuttappakāraṃ lokañca padesañca ajjhottharitvā ābhā pavattitthāti attho. Atha
vā tiriyañca vitthatanti tiriyato vitthataṃ mahantaṃ, appamāṇaṃ padesaṃ ābhā
pharitvā aṭṭhāsīti attho.
     Atha bhagavā dasahassacakkavāḷesu  ālokapharaṇaṃ katvā abhiññāpādakaṃ
catutthajjhānaṃ samāpajjitvā tato vuṭṭhāya āvajjitvā adhiṭṭhānacittena
ākāsamabbhuggantvā tesaṃ ñātīnaṃ sīsesu pādapaṃsuṃ okiramāno viya mahatiyā
devamanussaparisāya majjhe yamakapāṭihāriyaṃ dasseti. Taṃ pana pāḷito evaṃ
veditabbaṃ 5-:-
              katamaṃ tathāgatassa yamakapāṭihīre ñāṇaṃ? idha tathāgato
        yamakapāṭihīraṃ karoti asādhāraṇaṃ sāvakehi uparimakāyato aggikkhandho
@Footnote: 1 Ma.mū. 12/366 329    2 Ma.mū. 12/288/252
@3 dī.mahā. 10/32/13, Ma.u. 14/201/169
@4 dī.pā.A. 3/142/65   5 khu.paṭi. 31/116/128

---------------------------------------------------------------------------------------------
page57.
        Pavattati, heṭṭhimakāyato udakadhārā pavattati. Heṭṭhimakāyato aggikkhandho
        pavattati, uparimakāyato udakadhārā pavattati.
              Puratthimakāyato aggikkhandho pavattati, pacchimakāyato
        udakadhārā pavattati. Pacchimakāyato aggikkhandho pavattati, puratthimakāyato
        udakadhārā pavattati.
              Dikkhiṇaakkhito aggikkhandho pavattati, vāmaakkhito udakadhārā
        pavattati. Vāmaakkhito aggikkhandho pavattati, dakkhiṇaakkhito
        udakadhārā pavattati.
              Dakkhiṇakaṇṇasotato aggikkhandho pavattati, vāmakaṇṇasotato
        udakadhārā pavattati. Vāmakaṇṇasotato aggikkhandho pavattati,
        dakkhiṇakaṇṇasotato udakadhārā pavattati.
              Dakkhiṇanāsikāsotato aggikkhandho pavattati, vāmanāsikāsotato
        udakadhārā  pavattati. Vāmanāsikāsotato aggikkhandho pavattati,
        dakkhiṇanāsikāsotato udakadhārā pavattati.
              Dakkhiṇaaṃsakūṭato aggikkhandho pavattati, vāmaaṃsakūṭato
        udakadhārā pavattati, vāmaaṃsakūṭato aggikkhandho pavattati, dakkhiṇaaṃsakūṭato
        udakadhārā pavattati.
              Dakkhiṇahatthato aggikkhandho pavattati, vāmahatthato udakadhārā
        pavattati. Vāmahatthato aggikkhandho pavattati, dakkhiṇahatthato
        udakadhārā pavattati.

---------------------------------------------------------------------------------------------
page58.
              Dakkhiṇapassato aggikkhandho pavattati, vāmapassato udakadhārā
        pavattati. Vāmapassato aggikkhandho pavattati, dakkhiṇapassato udakadhārā
        pavattati.
              Dakkhiṇapādato aggikkhandho pavattati. Vāmapādato udakadhārā
        pavattati. Vāmapādato aggikkhandho pavattati, dakkhiṇapādato udakadhārā
        pavattati.
              Aṅgulaṅgulehi aggikkhandho pavattati, aṅgulantarikāhi
        udakadhārā pavattati. Aṅgulantarikāhi aggikkhandho pavattati,
        aṅgulaṅgulehi udakadhārā pavattati.
              Ekekalomato aggikkhandho pavattati, ekekalomato udakadhārā
        pavattati. Lomakūpato lomakūpato aggikkhandho pavattati, lomakūpato
        lomakūpato udakadhārā pavattati.
              Channaṃ vaṇṇānaṃ nīlānaṃ pītakānaṃ lohitakānaṃ odātānaṃ
        mañjeṭṭhānaṃ 1- pabhassarānaṃ.
              Bhagavā caṅkamati, nimmito tiṭṭhati vā nisīdati vā seyyaṃ
        vā kappeti. Bhagavā tiṭṭhati, nimmito caṅkamati vā nisīdati vā
        seyyaṃ vā kappeti. Bhagavā nisīdati, nimmito caṅkamati vā tiṭṭhati
        vā seyyaṃ vā kappeti.
              Bhagavā seyyaṃ kappeti. Nimmito caṅkamati vā tiṭṭhati vā
        nisīdati vā. Nimmito caṅkamati, bhagavā tiṭṭhati vā nisīdati vā seyyaṃ
@Footnote: 1 cha.Ma. mañjiṭṭhānaṃ

---------------------------------------------------------------------------------------------
page59.
        Vā kappeti. Nimmito tiṭṭhati, bhagavā caṅkamati vā nisīdati vā
        seyyaṃ vā kappeti.
              Nimmito nisīdati, bhagavā caṅkamati vā tiṭṭhati vā seyyaṃ vā
        kappeti. Nimmito seyyaṃ kappeti, bhagavā caṅkamati vā tiṭṭhati vā
        nisīdati vā, idaṃ tathāgatassa yamakapāṭihīre ñāṇanti veditabbaṃ.
     Tassa pana bhagavato tejokasiṇasamāpattivasena uparimakāyato aggikkhandho
pavattati.  āpokasiṇasamāpattivasena heṭṭhimakāyato udakadhārā pavattatīti puna
udakadhārāya pavattaṭṭhānato aggikkhandho pavattati, aggikkhandhassa pavattaṭṭhānato
udakadhārā pavattatīti dassetuṃ "heṭṭhimakāyato aggikkhandho pavattati, uparimakāyato
udakadhārā pavattatī"ti vuttanti veditabbā. Eseva nayo sesapadesupi.
Aggikkhandho panettha udakadhārāya asammissova ahosi. Tathā udakadhārā
aggikkhandhena. Rasmīsu pana dutiyā dutiyā rasmi purimāya purimāya purimāya
yamakā viya ekakkhaṇe pavattati. Dvinnañca cittānaṃ ekakkhaṇe pavatti nāma
natthi, buddhānaṃ pana bhavaṅgaparivāsassa lahukatāya pañcahākārehi ciṇṇavasitāya
etā rasmiyo ekakkhaṇe viya pavattanti, tasmā pana rasmiyā āvajjana-
parikammādhiṭṭhānāni visuṃyeva. Nīlarasmiatthāya hi bhagavā nīlakasiṇaṃ samāpajjati.
Pītarasmiādīnaṃ atthāya pītakasiṇādīni samāpajjati.
     Evaṃ bhagavato yamakapāṭihīre  kayiramāne sakalassāpi dasasahassacakkavāḷassa
alaṅkārakaraṇakālo viya ahosi. Tena vuttaṃ:-
              [9] "sattuttamo anadhivaro vināyako
                   satthā ahū devamanussapūjito
                   mahānubhāvo satapuññalakkhaṇo
                   dassesi accherakaṃ pāṭihīran"ti.

---------------------------------------------------------------------------------------------
page60.
     Tattha sattuttamoti attano sīlādīhi guṇehi sabbesu sattesu uttamo
pavaro seṭṭhoti sattuttamo, sattānaṃ vā uttamo sattuttamo. Sattanti hi
ñāṇassa 1- nāmaṃ, tena dasabalacatuvesārajjachaasādhāraṇañāṇasaṅkhātena sattena
seṭṭho uttamoti sattuttamo, samānādhikaraṇavasena satto uttamoti vā sattuttamo.
Yadi evaṃ "uttamasatto"ti vattabbaṃ uttamasaddassa pubbanipātapāṭhato. Na
panesa bhedo 2- aniyamato bahulavacanato ca naruttamapurisuttamanaravarādisaddā viya
daṭṭhabbo. 3- Atha vā sattaṃ uttamaṃ yassa so sattuttamo, idhāpi ca
uttamasaddassa pubbanipāto bhavati. Uttamasattoti visesanassa pubbanipātapāṭhato
"cittagū paddhagū"ti 4- ettha viyāti nāyaṃ doso. Ubhayavisesanato vā
āhitaggiādipāṭho viya daṭṭhabbo. Vināyakoti bahūhi vinayanūpāyehi satte vineti
dametīti vināyako. Satthāti diṭṭhadhammikasamparāyikatthehi yathārahaṃ satte anusāsatīti
satthā. Ahūti ahosi. Devamanussapūjitoti dibbehi pañcakāmaguṇehi dibbanti
kīḷantīti devā. Manassa ussannattā manussā, devā ca manussā ca devamanussā,
devamanussehi pūjito devamanussapūjito. Pupphādipūjāya ca paccayapūjāya ca pūjito,
apacitoti attho. Kasmā pana devamanussānameva gahaṇaṃ kataṃ, nanu bhagavā
tiracchānagatehipi āravāḷakāḷāpalāladhanapālapālileyyakanāgādīhi
sātāgirāḷavakahemavatasūcilomakharalomayakkhādīhi vinipātagatehipi pūjitoyevāti? saccamevetaṃ,
ukkaṭṭhaparicchedavasena sabbapuggalaparicchedavasena cetaṃ vuttanti veditabbaṃ.
Mahānubhāvoti mahatā buddhānubhāvena samannāgato. Satapuññalakkhaṇoti anantesu
cakkavāḷesu sabbe sattā ekekaṃ puññakammaṃ satakkhattuṃ kareyyuṃ ettakehi
janehi katakammaṃ bodhisatto sayameva ekako 5- sataguṇaṃ katvā nibbatto. Tasmā
@Footnote: 1 Sī. viññāṇassa     2 Sī.,i. doso
@3 Sī.,i. daṭṭhabbaṃ    4 Ma. cittabhū sabalabhūti      5 Ma. eko

---------------------------------------------------------------------------------------------
page61.
"satapuññalakkhaṇo"ti vuccati. Keci pana "satena satena puññakammena
nibbattaekekalakkhaṇo"ti vadanti. "evaṃ sante yo koci buddho bhaveyyā"ti taṃ
aṭṭhakathāsu paṭikkhittaṃ. Dassesīti sabbesaṃ devamanussānaṃ ativimhayakaraṃ
yamakapāṭihāriyaṃ dassesi.
     Atha satthā ākāse pāṭihāriyaṃ katvā mahājanassa cittācāraṃ oloketvā
tassa ajjhāsayānukūlaṃ dhammakathaṃ caṅkamanto kathetukāmo ākāse
dasasahassacakkavāḷavitthataṃ sabbaratanamayaṃ ratanacaṅkamaṃ māpesi. Tena vuttaṃ:-
             [10] "so yācito devavarena cakkhumā
                   atthaṃ samekkhitvā tadā naruttamo
                   caṅkamaṃ māpayi lokanāyako
                   suniṭṭhitaṃ sabbaratananimmitan"ti.
     Tattha soti so satthā. Yācitoti paṭhameva aṭṭhame sattāhe
dhammadesanāya yācitoti attho. Devavarenāti sahampatibrahmunā. Cakkhumāti ettha
cakkhatīti cakkhu, samavisamaṃ vibhāvayatīti attho. Taṃ pana cakkhu duvidhaṃ ñāṇacakkhu
maṃsacakkhūti. Tattha ñāṇacakkhu pañcavidhaṃ buddhacakkhu dhammacakkhu samantacakkhu dibbacakkhu
paññācakkhūti. Tesu buddhacakkhu nāma āsayānusayañāṇañceva indriyaparopariyatta-
ñāṇañca, yaṃ "buddhacakkhunā lokaṃ volokento"ti 1- āgataṃ. Dhammacakkhu nāma
heṭṭhimā tayo maggā tīṇi ca phalāni, yaṃ "virajaṃ vītamalaṃ dhammacakkhuṃ udapādī"ti 2-
āgataṃ. Samantacakkhu nāma sabbaññutaññāṇaṃ, yaṃ "tathūpamaṃ dhammamayaṃ sumedha,
pāsādamāruyha samantacakkhū"ti 3- āgataṃ, dibbacakkhu nāma ālokavaḍḍhanena
@Footnote: 1 dī.mahā. 10/69/33, Ma.mū. 12/283/244, Ma.Ma. 13/339/321,
@saṃ.sa. 15/172/166, vi.mahā. 4/9/9
@2 vi.mahā. 4/16/15, dī.Sī. 9/355/149, saṃ.mahā. 19/1081/369, khu.paṭi. 31/30/360
@3 vi.mahā. 4/8/8, dī.mahā. 10/70/34, Ma.mū. 12/282/243,
@Ma.Ma. 13/338/320, saṃ.sa. 15/172/166

---------------------------------------------------------------------------------------------
page62.
Uppannābhiññācittena sampayuttañāṇaṃ, yaṃ "dibbena cakkhunā visuddhenā"ti 1-
āgataṃ. Paññācakkhu nāma "cakkhuṃ udapādi, ñāṇaṃ udapādī"ti 2- ettha
pubbenivāsādiñāṇaṃ paññācakkhūti āgataṃ.
     Maṃsacakkhu nāma "cakkhuñca paṭicca rūpe cā"ti 3- ettha pasādamaṃsacakkhu
vuttaṃ. 4- Taṃ pana duvidhaṃ sasambhāracakkhu pasādacakkhūti. Tesu yvāyaṃ akkhikūpake
akkhipattakehi parivārito maṃsapiṇḍo yattha catasso dhātuyo vaṇṇagandharasojā
sambhavo jīvitaṃ bhāvo cakkhupasādo kāyapasādoti saṅkhepato terasa
sambhārā honti. Vitthārato pana sambhavamānāni catusamuṭṭhānāni chattiṃsa jīvitaṃ
bhāvo cakkhupasādo kāyapasādoti. Ime kammasamuṭṭhānā cattāro cāti
sasambhārā 5- honti, idaṃ sasambhāracakkhu nāma. Yaṃ pana setamaṇḍalaparicchinnena
kaṇhamaṇḍalena parivārite diṭṭhamaṇḍale sanniviṭṭhaṃ rūpadassanasamatthaṃ pasādamattaṃ, idaṃ
pasādacakkhu nāma. Sabbāni panetāni ekavidhāni aniccato saṅkhatato, duvidhāni
sāsavānāsavato lokiyalokuttarato, tividhāni bhūmito upādiṇṇattikato, catubbidhāni
ekantaparittaappamāṇāniyatārammaṇato, pañcavidhāni rūpanibbānārūpasabbārammaṇānārammaṇa-
vasena, chabbidhāni honti buddhacakkhādivasena. Iccevametāni vuttappakārāni
cakkhūni assa bhagavato santīti bhagavā cakkhumāti vuccati. Atthaṃ samekkhitvāti
caṅkamaṃ māpetvā, dhammadesanānimittaṃ devamanussānaṃ hitatthaṃ upaparikkhitvā
upadhāretvāti adhippāyo. Māpayīti māpesi. Lokanāyakoti saggamokkhābhimukhaṃ
@Footnote: 1 Ma.mū. 12/148, 284, 385, 432/109, 245, 344, 379, Ma.Ma. 13/341/323,
@Ma.u. 14/82, 261/64, 230, vi.mahā.vi. 1/13/6, vi.mahā. 4/10/10
@2 saṃ.mahā. 19/1081/368, vi.mahā. 4/15/14, abhi.ka. 37/405/246, khu.paṭi. 31/30/359
@3 Ma.mū. 12/204, 400/172, 357 Ma.u. 14/240, 425, 426/361, 366, 367,
@saṃ.ni. 16/43/69, saṃ.saḷā. 18/64/40 (syā),
@abhi.ka. 37/465, 467, 469/281, 282, 283
@4 su.vi. 1/203/165      5 Sī. cattālīsa sambhārā

---------------------------------------------------------------------------------------------
page63.
Lokaṃ nayatīti lokanāyako. Suniṭṭhitanti suṭṭhu niṭṭhitaṃ, pariyositanti attho.
Sabbaratananimmitanti dasavidharatanamayaṃ.
     Idāni bhagavato tividhapāṭihāriyasampattidassanatthaṃ:-
               [11] "iddhī ca ādesanānusāsanī
                     tipāṭihīre bhagavā vasī ahu
                     caṅkamaṃ māpayi lokanāyako
                     suniṭṭhitaṃ sabbaratananimmitan"ti
vuttaṃ.
     Tattha iddhīti iddhividhaṃ iddhipāṭihāriyaṃ nāma. Taṃ pana ekopi hutvā
bahudhā hoti, bahudhāpi hutvā eko hotītiādinayappavattaṃ. 1- Ādesanāti parassa
cittācāraṃ ñatvā kathanaṃ ādesanāpāṭihāriyaṃ, taṃ sāvakānañca buddhānañca
satatadhammadesanā. Anusāsanīti anusāsanipāṭihāriyaṃ, tassa tassa ajjhāsayānukūlamovādoti
attho. Iti etāni tīṇi pāṭihāriyāni. Tattha iddhipaṭihāriyena
anusāsanipāṭihāriyaṃ mahāmoggallānassa āciṇṇaṃ, ādesanāpāṭihāriyena
anusāsanipāṭihāriyaṃ dhammasenāpatissa, anusāsanipāṭihāriyaṃ pana buddhānaṃ
satatadhammadesanā. Tipāṭihīreti etesu tīsu pāṭihāriyesūti attho. Bhagavāti idaṃ
guṇavisiṭṭhasattuttamagarugāravādhivacanaṃ. Vuttañhetaṃ porāṇehi:-
            "bhagavāti vacanaṃ seṭṭhaṃ   bhagavāti vacanamuttamaṃ
             garu gāravayutto so   bhagavā tena vuccatī"ti. 2-
Vasīti etasmiṃ tividhepi pāṭihāriye vasippatto, ciṇṇavasīti attho. Vasiyo
nāma pañca vasiyo āvajjanasamāpajjanaadhiṭṭhānavuṭṭhānapaccavekkhaṇasaṅkhātā.
Tatra yaṃ yaṃ jhānaṃ yathicchakaṃ yāvaticchakaṃ āvajjati āvajjanāya dandhāyitattaṃ
@Footnote: 1 dī.Sī. 9/238/78, Ma.mū. 12/147/106, khu.paṭi. 31/10/418
@2 visuddhi. 1/268 (syā), su.vi. 1/1/33, pa.sū. 1/1/11, samanta. 1/130 (syā)

---------------------------------------------------------------------------------------------
page64.
Natthīti sīghaṃ āvajjetuṃ samatthatā āvajjanavasī nāma. Tathā yaṃ yaṃ jhānaṃ
yathicchakaṃ yāvaticchakaṃ .pe. Samāpajjati samāpajjanāya dandhāyitattaṃ natthīti sīghaṃ
samāpajjanasamatthatā samāpajjanavasī nāma. Sīghaṃ kālaṃ ṭhapetuṃ samatthatā adhiṭṭhānavasī
nāma. Tatheva lahuṃ vuṭṭhātuṃ samatthatā vuṭṭhānavasī nāma. Paccavekkhaṇavasī pana
paccavekkhaṇajavanāneva honti tāni āvajjanānantarāneva hutvā uppajjantīti
āvajjanavasiyā eva vuttāni. Iti imāsu pañcasu vasīsu ciṇṇavasitā vasī nāma
hoti. Tena vuttaṃ "tipāṭihīre bhagavā vasī ahū"ti.
     Idāni tassa ratanacaṅkamassa nimmitavidhānassa dassanatthaṃ:-
        [12]  "dasasahassīlokadhātuyā      sinerupabbatuttame
               thambheva dassesi paṭipāṭiyā caṅkame ratanāmaye"ti 1-
ādigāthāyo vuttā.
     Tattha dasasahassīlokadhātuyāti dasasu cakkavāḷasahassesu. Sinerupabbatuttameti
mahāmerusaṅkhāte seṭṭhapabbate. Thambhevāti thambhe viya dasacakkavāḷasahassesu ye
sinerupabbatā, te paṭipāṭiyā ṭhite suvaṇṇathambhe viya katvā tesaṃ upari caṅkamaṃ
māpetvā dassesīti attho. Ratanāmayeti ratanamaye.
     [13] Dasasahassaṃ 2- atikkammāti ratanacaṅkamaṃ pana bhagavā māpento tassa
ekaṃ koṭiṃ sabbapariyantaṃ pācīnacakkavāḷamukhavaṭṭiṃ ekaṃ koṭiṃ pacchimacakkavāḷamukhavaṭṭiṃ
atikkamitvā ṭhitaṃ katvā māpesi. Tena vuttaṃ:-
             "dasasahassaṃ atikkamma      caṅkamaṃ māpayī jino
              sabbasoṇṇamayā passe    caṅkame ratanāmaye"ti. 1-
@Footnote: 1 khu.buddha. 33/12, 13/439          2 cha.Ma. dasasahassī

---------------------------------------------------------------------------------------------
page65.
     Tattha jinoti kilesārijayanato jino. Sabbasoṇṇamayā passeti tassa
pana evaṃ nimmitassa caṅkamassa ubhayapassesu suvaṇṇamayā paramaramaṇīyā mariyādabhūmi
ahosi, majjhe maṇimayāti adhippāyo.
     [14] Tulāsaṅghāṭāti tulāyugaḷā, tā nānāratanamayāti veditabbā.
Anuvattāti 1- anurūpā. Sovaṇṇaphalakatthakāti 2- sovaṇṇamayehi phalakehi atthakā,
tulāsaṅghātānaṃ upari suvaṇṇamayo padaracchadoti attho. Vedikā sabbasovaṇṇāti
vedikā pana sabbāpi suvaṇṇamayā, yā panesā caṅkamanaparikkhepavedikā, sā
ekāva, aññehi ratanehi asammisāti attho. Dubhato passesu nimmitāti ubhosu
passesu nimmitā. Dakāro padasandhikaro.
     [15] Maṇimuttāvālukākiṇṇāti 3- maṇimuttāmayavālukākiṇṇā. Atha vā
maṇayo ca muttā ca vālukā ca maṇimuttāvālukā. Tāhi maṇimuttāvālukāhi
ākiṇṇā santhatāti maṇimuttāvālukākiṇṇā. Nimmitoti iminākārena nimmito
kato. Ratanāmayoti sabbaratanamayo, caṅkamoti attho. Obhāseti disā sabbāti
sabbāpi dasa disā obhāseti pakāseti. Sataraṃsīvāti sahassaraṃsiādicco viya.
Uggatoti udito. Yathā pana abbhuggato sahassaraṃsi sabbāpi dasa disā
obhāseti, evameva esopi sabbaratanamayo caṅkamo obhāsetīti attho.
     Idāni pana niṭṭhite caṅkame tattha bhagavato pavattidassanatthaṃ:-
     [16] "tasmiṃ caṅkamane dhīro     dvattiṃsavaralakkhaṇo
          virocamāno sambuddho     caṅkame caṅkamī jino.
     [17] Dibbaṃ mandāravaṃ pupphaṃ      padumaṃ pārichattakaṃ
          caṅkamane okiranti       sabbe devā samāgatā.
@Footnote: 1 cha.Ma. anuvaggāti      2 cha.Ma....phalakatthatāti     3 pāḷi....kiṇṇoti

---------------------------------------------------------------------------------------------
page66.
     [18] Passanti taṃ devasaṅghā     dasasahassī pamoditā 1-
          namassamānā nipatanti      tuṭṭhahaṭṭhā pamoditā"ti
gāthāyo vuttā.
     Tattha dhīroti dhitiyutto. Dvattiṃsavaralakkhaṇoti suppatiṭṭhitapādatalādīhi
dvattiṃsamahāpurisalamahāpurisalakkhaṇehi samannāgatoti attho. Dibbanti devaloke bhavaṃ
jātaṃ dibbaṃ. Pārichattakanti devānaṃ tāvatiṃsānaṃ koviḷārarukkhassa nissandena
samantā yojanasataparimāṇo paramadassanīyo pāricchattakarukkho nibbatti. Yasmiṃ
pupphite sakalaṃ devanagaraṃ ekasurabhigandhavāsitaṃ hoti, tassa kusumareṇuokiṇṇāni
navakanakavimānāni piñjarāni hutvā khāyanti. Imassa pana pāricchattakarukkhassa
pupphañca pāricchattakanti vuttaṃ. Caṅkame okirantīti tasmiṃ ratanacaṅkame
avakiranti, tena vuttappakārena pupphena tasmiṃ caṅkame caṅkamamānaṃ bhagavantaṃ
pūjentīti attho. Sabbe devāti kāmāvacaradevādayo devā. Tenāha "passanti
taṃ devasaṅghā"ti. Taṃ bhagavantaṃ ratanacaṅkamane caṅkamantaṃ sakesu ālayesupi
passantīti attho. Dasasahassīti bhummatthe paccattavacanaṃ, dasasahassiyaṃ devasaṅghā
taṃ passantīti attho. Pamoditāti pamuditā. Nipatantīti sannipatanti. Tuṭṭhahaṭṭhāti
pītivasena tuṭṭhahaṭṭhā. Pamoditāti idāni vattabbehi tāvatiṃsādidevehi saddhinti
sambandho daṭṭhabbo, itarathā punaruttidosato na muccati. Atha vā pamoditā
taṃ bhagavantaṃ passanti, tuṭṭhahaṭṭhā pamoditā tahiṃ tahiṃ sannipatantīti attho.
     Idāni ye passiṃsu ye sannipatiṃsu, te sarūpato dassetuṃ:-
      [19] "tāvatiṃsā ca yāmā ca     tusitā cāpi devatā
            nimmānaratino devā      ye devā vasavattino
            udaggacittā sumanā       passanti lokanāyakaṃ.
@Footnote: 1 pāḷi. samāgatā

---------------------------------------------------------------------------------------------
page67.
               [20] Sadevagandhabbamanussarakkhasā
                    nāgā supaṇṇā atha vāpi kinnarā
                    passanti taṃ lokahitānukampakaṃ
                    nabheva accuggatacandamaṇḍalaṃ.
               [21] Ābhassarā subhakiṇhā
                    vehapphalā akaniṭṭhā ca devatā 1-
                    susuddhasukkavatthavasanā
                    tiṭṭhanti pañjalīkatā.
               [22] Muñcanti pupphaṃ pana pañcavaṇṇikaṃ
                    mandāravaṃ 2- candanacuṇṇamissitaṃ 3-
                    bhamenti 4- celāni ca ambare tadā
                    aho jino lokahitānukampako"ti
imā gāthāyo vuttā.
     Tattha udaggacittāti pītisomanassavasena udaggacittā. Sumanāti udaggacittattā
eva sumanā. Lokahitānukampakanti lokahitañca lokānukampakañca. Lokahitena
vā anukampakaṃ lokahitānukampakaṃ. Nabheva accuggatacandamaṇḍalanti ettha ākāse
abhinavoditaṃ paripuṇṇaṃ sabbopaddavavinimuttaṃ saradasamaye candamaṇḍalaṃ viya
buddhasiriyā virocamānaṃ nayanānandakaraṃ passantīti attho.
     Ābhassarāti ukkaṭṭhaparicchedavasena vuttaṃ. Parittābhaappamāṇābhaābhassarā
parittamajjhimapaṇītabhedena dutiyajjhānenābhinibbattā sabbeva gahitāti veditabbā.
@Footnote: 1 pāḷi. ayaṃ pāṭho na dissati    2 i. mandāvaraṃ
@3 pāḷi....missakaṃ            4 pāḷi. bhamanti

---------------------------------------------------------------------------------------------
page68.
Subhakiṇhāti idaṃ ukkaṭṭhaparicchedavaseneva vuttaṃ, tasmā parittasubhaappamāṇasubha-
subhakiṇhāparittādibhedena tatiyajjhānena nibbattā sabbeva gahitāti veditabbā.
Vehapphalāti vipulā phalāti vehappalā. Te catutthajjhānanibbattā asaññasattehi
ekatalavāsino. Heṭṭhā pana paṭhamajjhānanibbattā brahmakāyikādayo dassitā.
Tasmā idha na dassitā. Cakkhusotānamabhāvato asaññasattā ca arūpino ca idha
na uddiṭṭhā. Akaniṭṭhā ca devatāti idhāpi ukkaṭṭhaparicchedavaseneva vuttaṃ.
Tasmā avihātappasudassāsudassiakaniṭṭhasaṅkhātā pañcapi suddhāvāsā gahitāti
veditabbā. Susuddhasukkavatthavasanāti suṭṭhu suddhāni susuddhāni sukkāni
odātāni. Susuddhāni sukkāni vatthāni nivatthāni ceva pārutāni ca yehi te
susuddhasukkavatthavasanā, paridahitaparisuddhapaṇḍaravatthāti attho.
"susuddhasukkavasanā"tipi pāṭho. Pañjalīkatāti katapañjalikā kamalamakulasadisaṃ añjaliṃ sirasi
katvā tiṭṭhanti.
     Muñcantīti okiranti. Pupphaṃ panāti kusumaṃ pana. "pupphāni vā"tipi
pāṭho, vacanavipariyāso daṭṭhabbo. Attho panassa soyeva. Pañcavaṇṇikanti
pañcavaṇṇaṃ nīlapītalohitodātamañjiṭṭhakavaṇṇavasena pañcavaṇṇaṃ. Candanacuṇṇa-
missikanti candanacuṇṇena missitaṃ. Bhamenti celānīti bhamayanti vatthāni. Aho
jino lokahitānukampakoti "aho jino lokahito aho ca lokahitānukampako
aho kāruṇiko"ti evamādīni thutivacanāni uggirantā. Muñcanti pupphaṃ bhamayanti
celānīti sambandho.
     Idāni tehi payuttāni thutivacanāni dassetuṃ imā gāthāyo vuttā:-
     [23] "tuvaṃ satthā ca ketū 1- ca  dhajo yūpo ca pāṇinaṃ
          parāyano patiṭṭhā ca       dīpo ca dvipaduttamo.
@Footnote: 1 pāḷi. ketu

---------------------------------------------------------------------------------------------
page69.
     [24] Dasasahassīlokadhātuyā       devatāyo mahiddhikā
          parivāretvā namassanti     tuṭṭhahaṭṭhā pamoditā.
     [25] Devatā devakaññā ca      pasannā tuṭṭhamānasā
          pañcavaṇṇikapupphehi         pūjayanti narāsabhaṃ.
     [26] Passanti taṃ devasaṅghā      pasannā tuṭṭhamānasā
          pañcavaṇṇikapupphehi         pūjayanti narāsabhaṃ.
     [27] Aho acchariyaṃ loke       abbhutaṃ lomahaṃsanaṃ
          na medisaṃ bhūtapubbaṃ         accheraṃ lomahaṃsanaṃ.
     [28] Sakasakamhi bhavane          nisīditvāna devatā
          hasanti tā mahāhasitaṃ       disvānaccherakaṃ nabhe.
     [29] Ākāsaṭṭhā ca bhūmaṭṭhā     tiṇapanthanivāsino 1-
          katañjalī  namassanti        tuṭṭhahaṭṭhā pamoditā.
     [30] Yepi dīghāyukā nāgā      puññavanto mahiddhikā
          pamoditā namassanti        pūjayanti naruttamaṃ.
     [31] Saṅgītiyo pavattanti        ambare anilañjase
          cammanaddhāni vādenti      disvānaccherakaṃ nabhe.
     [32] Saṅkhā ca paṇavā ceva      athopi deṇḍimā 2- bahū
          antalikkhasmiṃ vajjanti       disvānaccherakaṃ nabhe.
     [33] Abbhuto vata no ajja      uppajji lomahaṃsano
          dhuvamatthasiddhiṃ labhāma        khaṇo no paṭipādito.
@Footnote: 1 pāḷi. bhummaṭṭhā tiṇosadhinivāsino       2 cha.Ma. ḍiṇḍimā. evamuparipi

---------------------------------------------------------------------------------------------
page70.
     [34] Buddhoti tesaṃ sutvāna      pīti uppajji tāvade
          buddho buddhoti kathayantā    tiṭṭhanti pañjalīkatā.
     [35] Hiṅkārā sādhukārā ca 1-  ukkuṭṭhi sampahaṃsanaṃ 2-
          pajā ca vividhā gagane      vattanti pañjalīkatā.
            [36] Gāyanti seḷenti ca vādayanti ca
                 bhujāni pothenti 3- ca naccayanti  ca
                 muñcanti pupphaṃ pana pañcavaṇṇikaṃ
                 mandāravaṃ candanacuṇṇamissitaṃ. 4-
     [37] Yathā tuyhaṃ mahāvīra        pādesu cakkalakkhaṇaṃ
          dhajavajirapaṭākā 5-        vaḍḍhamānaṅkusācitan"ti. 6-
     Tattha idhalokaparalokahitatthaṃ sāsatīti satthā. Ketūti ketuno apacitikātabbaṭṭhena
ketu viyāti ketu. Dhajoti indadhajo samussayaṭṭhena dassanīyaṭṭhena ca
tvaṃ dhajo viyāti dhajoti. Atha vā yathā hi loke yassa kassaci dhajaṃ disvāva
"ayaṃ dhajo itthannāmassā"ti dhajavā dhajīti paññāyati, evameva bhagavā
paññānibbānādhigamāya bhagavantaṃ disvāva nibbānādhigamo paññāyati. Tena vuttaṃ
"dhajo yūpo cā"ti. Kūṭadantasutte 7- vuttānaṃ dānādiāsavakkhayañāṇapariyosānānaṃ
sabbayāgānaṃ yajanatthāya samussito yūpo tuvanti attho. Parāyanoti paṭisaraṇaṃ.
Patiṭṭhāti yathā mahāpaṭhavī sabbapāṇīnaṃ ādhārabhāvena patiṭṭhā nissayabhūtā,
evaṃ tuvampi patiṭṭhābhūtā. Dīpo cāti padīpo, yathā caturaṅge tamasi vattamānānaṃ
sattānaṃ āropito padīpo rūpasandassano hoti, evaṃ avijjandhakāre vattamānānaṃ
@Footnote: 1 pāḷi. hiṅkāraṃ sādhukārañca     2 pāḷi. sampanādanaṃ    3 pāḷi. phoṭenti
@4 pāḷi...missakaṃ      5 pāḷi. dhajaṃ vidharapaṭākaṃ
@6 pāḷi....kusāpitaṃ    7 dī.Sī. 9/348/144

---------------------------------------------------------------------------------------------
page71.
Sattānaṃ paramatthasandassano padīpo tuvanti attho. Atha vā mahāsamudde
bhinnanāvānaṃ sattānaṃ samuddadīpo yathā patiṭṭhā hoti, evaṃ tuvampi saṃsārasāgare
alabbhaneyyapatiṭṭhe osīdantānaṃ dīpo viyāti dīpoti attho.
     Dipaduttamoti dvipadānaṃ uttamo dvipaduttamo, ettha pana niddhāraṇa-
lakkhaṇassa abhāvato chaṭṭhīsamāsassa paṭisedho natthi, niddhāraṇalakkhaṇāya chaṭṭhiyā
samāso paṭisiddho. Sammāsambuddho pana apadānaṃ dvipadānaṃ catuppadānaṃ
bahuppadānaṃ rūpīnaṃ arūpīnaṃ saññīnaṃ asaññīnaṃ nevasaññīnāsaññīnaṃ uttamova,
kasmā panidha "dvipaduttamo"ti vuttoti ce? seṭṭhataravasena. Imasmiṃ hi loke
seṭṭho nāma uppajjamāno apadacatuppadabahuppadesupi nuppajjati. Ayaṃ
dvipadesuyeva uppajjati. Kataradvipadesūti? manussesu ceva devesu ca. Manussesu
uppajjamāno tisahassimahāsahassilokadhātu vase kattuṃ samattho buddho hutvā
nibbattati. Devesu uppajjamāno dasasahassilokadhātu vasavattī mahābrahmā
hutvā nibbattati. So tassa kappiyakārako vā ārāmiko vā sampajjati. Iti
tatopi seṭṭhataravasena "dvipaduttamo"ti vutto.
     Dasasahassīlokadhātuyāti dasasahassisaṅkhātāya lokadhātuyā. Mahiddhikāti
mahatiyā iddhiyā yuttā, mahānubhāvāti attho. Parivāretvāti bhagavantaṃ samantato
parikkhipitvā. Pasannāti sañjātasaddhā. Narāsabhanti narapuṅgavaṃ. Aho acchariyanti
ettha andhassa pabbatārohanaṃ viya niccaṃ na hotīti acchariyaṃ, accharāyogganti
vā acchariyaṃ, "aho idaṃ vimhayan"ti accharaṃ paharituṃ yuttanti attho. Abbhutanti
abhūtapubbaṃ abhūtanti abbhutaṃ. Ubhayampetaṃ vimhayāvahassādhivacanaṃ. Lomahaṃsananti
lomānaṃ uddhaggabhāvakaraṇaṃ. Na medisaṃ bhūtapubbanti na mayā īdisaṃ bhūtapubbaṃ,
abbhutaṃ diṭṭhanti attho. Diṭṭhanti vacanaṃ āharitvā gahetabbaṃ. Accheranti
acchariyaṃ.

---------------------------------------------------------------------------------------------
page72.
     Sakasakamhi bhavaneti attano attano bhavane. Nisīditvānāti upavissa.
Devatāti idaṃ pana vacanaṃ devānampi devadhītānampi sādhāraṇavacananti veditabbaṃ.
Hasanti tāti tā devatā hasanti, pītivasaṃ gatahadayatāya mihitamattaṃ akatvā
aṭṭahāsaṃ hasantīti attho. Nabheti ākāse.
     Ākāsaṭṭhāti ākāse vimānādīsu ṭhitā, eseva nayo bhūmaṭṭhesupi.
Tiṇapanthanivāsinoti 1- tiṇamaggesu ceva panthesu ca nivāsino. Puññavantoti
mahāpuññā. Mahiddhikāti mahānubhāvā. Saṅgītiyo pavattentīti devanāṭakasaṅgītiyo
pavattenti, tathāgataṃ pūjanatthāya payujjantīti attho. Ambareti ākāse.
Anilañjaseti anilapathe, ambarassa anekatthattā "anilañjale"ti vuttaṃ, purimasseva
vevacanaṃ. Cammanaddhānīti cammavinaddhāni. Ayameva vā pāṭho, devadundubhiyoti
attho. Vādentīti vādayanti devatā.
     Saṅkhāti dhamanasaṅkhā. Paṇavāti tanumajjhaturiyavisesā. Deṇḍimāti
tiṇavākhuddakabheriyo vuccanti. Vajjantīti vādayanti. Abbhuto vata noti acchariyo
vata nu. Uppajjīti uppanno. Lomahaṃsanoti lomahaṃsanakaro. Dhuvanti yasmā pana
abbhuto ayaṃ satthā loke uppanno, tasmā dhuvaṃ avassaṃ atthasiddhiṃ labhāmāti
adhippāyo. Labhāmāti labhissāma. Khaṇoti aṭṭhakkhaṇavirahito navamo khaṇoti
attho. Noti amhākaṃ. Paṭipāditoti 2- paṭiladdho.
     Buddhoti tesaṃ sutvānāti buddhoti idaṃ vacanaṃ sutvā tesaṃ devānaṃ
pañcavaṇṇā pīti udapādīti attho. Tāvadeti tasmiṃ kāle. Hiṅkārāti hiṅkārasaddā
hiṃhinti yakkhādayo 3- pahaṭṭhakāle karonti. Sādhukārāti sādhukārasaddā ca
pavattanti. Ukkuṭṭhīti ukkuṭṭhisaddo ca unnādasaddo cāti attho. Pajāti
@Footnote: 1 pāḷi. tiṇosasadhanivāsino   2 pāḷi. paṭipāṭito   3 Sī.... saddhādayo

---------------------------------------------------------------------------------------------
page73.
Devādayo adhippetā. Keci "paṭākā vividhā gagane vattantī"ti paṭhanti.
Gāyantīti buddhaguṇapaṭisaṃyuttaṃ gītaṃ gāyanti.
     Seḷentīti mukhena seḷitasaddaṃ karonti. Vādayantīti mahatī vipañcikāmakaramukhādayo
vīṇā ca turiyāni ca tathāgatassa pūjanatthāya vādenti payojenti.
Bhujāni pothentīti bhuje apphoṭenti. Liṅgavipariyāso daṭṭhabbo. Naccanti cāti
aññe ca naccāpenti sayañca naccanti.
     Yathā tuyhaṃ mahāvīra, pādesu cakkalakkhaṇanti ettha yena pakārena yathā.
Mahāvīriyena yogato mahāvīro. Pādesu cakkalakkhaṇanti tava ubhosu pādatalesu
sahassāraṃ sanemikaṃ sanābhikaṃ sabbākāraparipūraṃ cakkalakkhaṇaṃ sobhatīti attho.
Cakkasaddo panāyaṃ sampattirathaṅgairiyāpathadānaratanadhammakhuracakkalakkhaṇādīsu dissati.
"cattārimāni bhikkhava cakkāni yehi samannāgatānaṃ devamanussānan"tiādīsu 1-
sampattiyaṃ dissati. "cakkaṃva vahato padan"tiādīsu 2- rathaṅge. "catukkaṃ
navadvāran"tiādīsu 3- ariyāpathe. "dadaṃ bhuñja ca mā ca pamādo, cakkaṃ vattaya
sabbapāṇīnan"ti 4- ettha dāne. "dibbaṃ cakkaratanaṃ pātubhūtan"ti 5- ettha
ratanacakke. "mayā pavattitaṃ cakkan"ti 6- ettha pana dhammacakke. "icchāhatassa
posassa, cakkaṃ bhamati matthake"ti 7- ettha khuracakke, paharaṇacakketi attho. "pādatalesu
cakkāni jātānī"ti 8- ettha lakkhaṇe. Idhāpi lakkhaṇacakke daṭṭhabbo. 9-
Dhajavajirapaṭākā, vaḍḍhanānaṅkusācitanti dhajena ca vajirena ca paṭākāya ca
vaḍḍhamānena ca aṅkusena ca ācitaṃ alaṅkataṃ parivāritaṃ pādesu cakkalakkhaṇanti
@Footnote: 1 aṅ. catukka. 21/31/37       2 khu.dha. 25/1/15
@3 saṃ.sa. 15/29, 109/18, 75   4 khu.jā. 27/1110/234 (syā)
@5 dī.mahā. 10/143/150, dī.pā. 11/83, 85/50-2, Ma.u. 14/256/223
@6 khu.su. 25/563/448, khu.buddha. 33/17/575
@7 khu.jā. 27/104, 796/34, 180 (syā)
@8 dī.mahā. 10/35/15, dī.pā. 11/200/123, Ma.Ma. 13/386/368
@9 pa.sū. 1/148/348, mano.pū. 1/187/108

---------------------------------------------------------------------------------------------
page74.
Attho. Cakkalakkhaṇe pana gahite sesalakkhaṇāni gahitāneva honti. Tathā asīti
anubyañjanāni byāmappabhā ca. Tasmā tehi dvattiṃsamahāpurisalakkhaṇāsītianubyañjana-
byāmappabhāhi samalaṅkato bhagavato kāyo sabbaphāliphullo viya pāricchattako
vikasitapadumaṃ viya kamalavanaṃ vividharatanavicittaṃ viya navakanakatoraṇaṃ tārāmarīcivirājitamiva
gaganatalaṃ ito cito ca vidhāvamānā vipphandamānā chabbaṇṇabuddharasmiyo
muñcamāno ativiya sobhati.
     Idāni bhagavato rūpakāyadhammakāyasampattidassanatthaṃ:-
       [38] "rūpe sīle samādhimhi      paññāya ca asādiso
            vimuttiyā asamasamo        dhammacakkappavattane"ti
ayaṃ gāthā vuttā.
     Tattha rūpeti ayaṃ rūpasaddo khandhabhavanimittapaccayasarīravaṇṇasaṇṭhānādīsu dissati.
Yathāha "yaṅkiñci rūpaṃ atītānāgatapaccuppannan"ti 1- ettha rūpakkhandhe dissati.
"rūpūpapattiyā maggaṃ bhāvetī"ti 2- ettha rūpabhave. "ajjhattaṃ arūpasaññī bahiddhā
rūpāni passatī"ti 3- ettha kasiṇanimitte. "sarūpā bhikkhave uppajjanti pāpakā
akusalā dhammā no arūpā"ti 4- ettha paccaye. "ākāso parivārito rūpantveva
saṅkhaṃ gacchatī"ti 5- ettha sarīre. "cakkhuñca paṭicca rūpe ca uppajjati
cakkhuviññāṇan"ti 6- ettha vaṇṇa. "rūpappamāṇo rūpappasanno"ti 7- ettha saṇṭhāne.
Idhāpi saṇṭhāne daṭṭhabbo 8- sīleti catubbidhe sīle. Samādhimhīti tividhepi
samādhimhi.
@Footnote: 1 vi.mahā. 4/22/19, Ma.mū. 12/244, 361/206, 324,
@Ma.u. 14/86, 89/68,70, abhi.vi. 35/2/1
@2 abhi.saṅ. 34/160-272/50-82. abhi.vi. 35/347-8/224-5
@3 abhi.saṅ. 34/204-249/64-76
@4 aṅ.duka. 20/83/79      5 Ma.mū. 12/306/269
@6 Ma.mū. 12/204,400/172, 357, Ma.u. 14/421/361-2, saṃ.saḷā. 18/63/39 (syā),
@abhi.ka. 37/463, 465, 464,, 469/280-283
@7 aṅ.catukka. 21/65/81       8 mano.pū. 1/1/18

---------------------------------------------------------------------------------------------
page75.
Paññāyāti lokiyalokuttarāya paññāya. Asādisoti asadiso anupamo. Vimuttiyāti
phalavimuttiyā. Asamasamoti asamā atītā buddhā tehi asamehi buddhehi sīlādīhi
samoti asamasamo. Ettāvatā bhagavato rūpakāyasampatti dassitā.
     Idāni bhagavato kāyabalādiṃ dassetuṃ:-
     [39] "dasanāgabalaṃ kāye           tuyhaṃ pākatikaṃ balaṃ
          iddhi balena asamo           dhammacakkappavattane"ti
vuttaṃ.
     Tattha dasanāgabalanti dasachaddantanāgabalaṃ. Duvidhaṃ hi tathāgatassa balaṃ kāyabalaṃ
ñāṇabalañcāti. Tattha kāyabalaṃ hatthikulānusārena veditabbaṃ. Kathaṃ?
         "kāḷāvakañca gaṅgeyyaṃ         paṇḍaraṃ tambapiṅgalaṃ
          gandhamaṅgalahemañca            uposathachaddantime dasā"ti 1-
iminā dasa hatthikulāni veditabbāni. Kāḷāvakoti pakatihatthikulaṃ. Yaṃ dasannaṃ
purisānaṃ kāyabalaṃ, taṃ ekassa kāḷāvakassa hatthino balaṃ. Yaṃ dasannaṃ kāḷāvakānaṃ
balaṃ, taṃ ekassa gaṅgeyyassāti eteneva upāyena yāva chaddantabalaṃ
netabbanti. Yaṃ dasannaṃ chaddantānaṃ balaṃ, taṃ ekassa tathāgatassa balaṃ,
nārāyanabalaṃ vajirabalanti idameva vuccati. Tadetaṃ pakatihatthigaṇanāya
hatthikoṭisahassānaṃ balaṃ, purisagaṇanāya dasannaṃ purisakoṭisahassānaṃ balaṃ hoti. Idaṃ
tāva tathāgatassa pakatikāyabalaṃ, ñāṇabalaṃ pana appameyyaṃ dasabalañāṇaṃ
catuvesārajjañāṇaṃ aṭṭhasu parisāsu akampanañāṇaṃ catuyoniparicchedakañāṇaṃ
pañcagatiparicchedakañāṇaṃ cuddasa buddhañāṇānīti evamādikaṃ ñāṇabalaṃ. Idha pana
kāyabalaṃ adhippetaṃ. Kāye, tuyhaṃ pākatikaṃ balanti tañca pana tava kāye
pākatikabalanti attho. Tasmā "dasanāgabalan"ti dasachaddantanāgabalan"ti attho.
@Footnote: 1 pa.sū. 1/148/346, sā.pa. 2/22/50, su.vi. 2/198/178, abhi.A. 2/760/425

---------------------------------------------------------------------------------------------
page76.
     Idāni ñāṇabalaṃ dassento "iddhibalena asamo, dhammacakkappavattane"ti
āha. Tattha iddhibalena asamoti vikubbanādhiṭṭhānādinā iddhibalena asamo
asadiso anupamo. Dhammacakkappavattaneti desanāñāṇepi asamoti attho.
     Idāni "yo evamādiguṇasamannāgato satthā, so sabbalokekanāyako,
taṃ satthāraṃ namassathā"ti tathāgatassa paṇāmane niyogadassanatthaṃ:-
     [40] "evaṃ sabbaguṇūpetaṃ         sabbaṅgasamupāgataṃ
           mahāmuniṃ kāruṇikaṃ          lokanāthaṃ namassathā"ti
vuttaṃ.
     Tattha evanti vuttappakāranidassane nipāto. Sabbaguṇūpetanti ettha
sabboti ayaṃ niravasesavācī. Guṇoti ayaṃ guṇasaddo anekesu atthesu dissati.
Tathāhesa "anujānāmi bhikkhave ahatānaṃ vatthānaṃ diguṇaṃ saṅghāṭin"ti 1- ettha paṭalatthe
dissati. "accenti kālā tarayanti rattiyo, vayoguṇā anupubbaṃ jahantī"ti 2-
ettha rāsatthe. "sataguṇā dakkhiṇā pāṭikaṅkhitabbā"ti 3- ettha ānisaṃsatthe.
"antaṃ antaguṇaṃ "4- "kayirā mālāguṇe bahū"ti 5- ettha bandhanatthe
"aṭṭhaṅguṇasemupetaṃ, abhiññābalamāharin"ti 6- ettha sampattiatthe. Idhāpi
sampattiatthe daṭṭhabbo. 7- Tasmā sabbehi lokiyalokuttarehi guṇehi sabba-
sampattīhi upetaṃ samannāgatanti attho. Sabbaṅgasamupāgatanti sabbehi buddhaguṇehi
guṇaṅgehi vā samupāgataṃ samannāgataṃ. Mahāmuninti aññehi paccekabuddhādīhi
munīhi adhikabhāvato mahanto munīti vuccati mahāmuni. Kāruṇikanti karuṇāguṇayogato
@Footnote: 1 vi.mahā. 5/348/151     2 saṃ.sa. 15/4/3     3 Ma.u. 14/379/324
@4 dī.mahā. 10/377/251, Ma.mū. 12/110, 302/79, 263,
@Ma.Ma. 13/114/92, Ma.u. 14/154, 349/138, 307, khu.khu. 25/3/2
@5 khu.dha. 25/53/26     6 khu.buddha. 33/29/450
@7 su.vi. 1/546/336, pa.sū. 1/166/378

---------------------------------------------------------------------------------------------
page77.
Kāruṇikaṃ. Lokanāthanti sabbalokekanāthaṃ, sabbalokehi "ayaṃ no dukkhopatāpassa
āhantā sametā"ti evamāsīsīyatīti attho.
     Idāni dasabalassa sabbanipaccākārassa arahabhāvadassanatthaṃ:-
      [41] "abhivādanaṃ thomanañca          vandanañca pasaṃsanaṃ
           namassanañca pūjañca            sabbaṃ arahasī tuvaṃ.
      [42] Ye keci loke vandaneyyā    vandanaṃ arahanti ye
           sabbaseṭṭho mahāvīra          sadiso te na vijjatī"ti
vuttaṃ.
     Tattha abhivādananti aññehi attano abhivādanakārāpanaṃ. Thomananti
parammukhato  thuti. Vandananti paṇāmanaṃ. Pasaṃsananti sammukhato pasaṃsanaṃ. Namassananti
añjalikaraṇaṃ. Manasā namassanaṃ vā. Pūjananti mālāgandhavilepanādīhi pūjanañca.
Sabbanti sabbampi taṃ 1- vuttappakāraṃ sakkāravisesaṃ tvaṃ arahasi yuttoti attho.
Ye keci loke vandaneyyāti ye keci loke vanditabbā vandanīyā vandanaṃ
arahanti. Yeti ye pana loke vandanaṃ arahanti. Idaṃ pana purimapadasseva
vevacanaṃ. Sabbaseṭṭhoti sabbesaṃ tesaṃ seṭṭho uttamo, tvaṃ mahāvīra sadiso
te loke koci na vijjatīti attho.
     Atha bhagavati yamakapāṭihāriyaṃ dassetvā ratanacaṅkamaṃ māpetvā tatra
caṅkamamāne āyasmā sāriputto rājagahe viharati gijjhakūṭe pabbate pañcahi
parivārabhikkhusatehi. Atha thero bhagavantaṃ olokento addasa kapilavatthupure 2-
ākāse ratanacaṅkame cakkamamānaṃ. Tena vuttaṃ:-
      [43] "sāriputto mahāpañño         samādhijjhānakovido
           gijjhakūṭe ṭhitoyeva            passati lokanāyakan"tiādi.
@Footnote: 1 Sī.,i. sabbamidaṃ         2 cha.Ma. kapilapure

---------------------------------------------------------------------------------------------
page78.
     Tattha sāriputtoti rūpasāriyā nāma brāhmaṇiyā puttoti sāriputto
mahāpaññoti mahatiyā soḷasavidhāya paññāya samannāgatoti mahāpañño.
Samādhijjhānakovidoti ettha samādhīti cittaṃ samaṃ ādahati ārammaṇe ṭhapetīti
samādhi. So tividho hoti savitakkasavicāro avitakkavicāramatto avitakkaavicāro
samādhīti. Jhānanti paṭhamajjhānaṃ dutiyajjhānaṃ tatiyajjhānaṃ catutthajjhānanti imehi
paṭhamajjhānādīhi mettājhānādīnipi saṅgahitāneva honti, jhānampi duvidhaṃ hoti
lakkhaṇūpanijjhānaṃ ārammaṇūpanijjhānanti. Tattha aniccādilakkhaṇaṃ upanijjhāyatīti
vipassanāñāṇaṃ "lakkhaṇūpanijjhānan"ti vuccati. Paṭhamajjhānādikaṃ pana ārammaṇūpanij-
jhānato paccanīkajhāpanato vā jhānanti vuccati. Samādhīsu ca jhānesu ca
kovidoti samādhijjhānakovido, samādhijjhānakusaloti attho. Gijjhakūṭeti
evaṃnāmake pabbate ṭhitoyeva. Passatīti passi.
     [44] Suphullaṃ sālarājaṃvāti samavaṭṭakkhandhaṃ samuggatavipulakomalaphalapallavaṅkura-
samalaṅkatasākhaṃ sabbaphāliphullaṃ sālarājaṃ viya sīlamūlaṃ samādhikkhandhaṃ paññāsākhaṃ
vaṅkuraabhiññāpupphaṃ vimuttiphalaṃ dasabalasālarājaṃ olokesīti evaṃ olokapadena 1-
sambandho. Candaṃva gagane yathāti abbhāhimadhūmarajorāhupasaggavinimuttaṃ 2-
tāragaṇaparivutaṃ saradasamaye paripuṇṇaṃ viya rajanikaraṃ sabbakilesatimiravidhamanakaraṃ 3-
veneyyajanakumudavanavikasanakaraṃ munivararajanikaraṃ oloketīti attho. Yathāti nipātamattaṃ.
Majjhaṇhikeva sūriyanti majjhaṇhikasamaye siriyā paṭutarakiraṇamālinaṃ aṃsumālinamiva
virocamānaṃ. Narāsabhanti naravasabhaṃ.
     [45] Jalantanti daddaḷhamānaṃ, saradasamayaṃ paripuṇṇacandasassirikacāru-
vadanasobhaṃ lakkhaṇānubyañjanasamalaṅkatavarasarīraṃ paramāya buddhasiriyā virocamānanti
@Footnote: 1 Sī. ulloketīti evaṃ ullokapadena
@2 Sī.,i. abbhamahika...      3 Sī.,i. timiranikaravidhamanakaraṃ

---------------------------------------------------------------------------------------------
page79.
Attho. Dīparukkhaṃvāti āropitadīpaṃ dīparukkhamiva. Taruṇasūriyaṃva uggatanti
abhinavoditādiccamiva, sommabhāvena jalantanti attho. Sūriyassa taruṇabhāvo pana
udayaṃ paṭicca vuccati. Na hi candassa viya hānivuddhiyo atthi. Byāmappabhā-
nurañjitanti byāmappabhāya anurañjitaṃ. Dhīraṃ passati lokanāyakanti sabbalokekadhīraṃ
passati nāyakanti attho.
     Athāyasmā dhammasenāpati atisītalasaliladharanikaraparicumbitakūṭe 1- nānāvidha-
surabhitarukusumavāsitakūṭe paramaruciracittakūṭe gijjhakūṭe pabbate ṭhatvāva dasahi
cakkavāḷasahassehi āgatehi devabrahmagaṇehi parivutaṃ bhagavantaṃ anuttarāya
buddhasiriyā anopamāya buddhalīlāya sabbaratanamaye caṅkame caṅkamamānaṃ disvā
"handāhaṃ bhagavantaṃ upasaṅkamitvā buddhaguṇaparidīpanaṃ buddhavaṃsadesanaṃ yāceyyan"ti
cintetvā attanā saddhiṃ vasamānāni pañca bhikkhusatāni sannipātesi. Tena
vuttaṃ:-
        [46] "pañcannaṃ bhikkhusatānaṃ       katakiccāna tādinaṃ
              khīṇāsavānaṃ vimalānaṃ       khaṇena sannipātayī"ti.
     Tattha pañcannaṃ bhikkhusatānanti pañca bhikkhusatāni, upayogatthe sāmivacanaṃ
daṭbbaṃ. Katakiccānanti catūsu saccesu catūhi maggehi pariññāpahāna-
sacchikiriyabhāvanāvasena pariniṭṭhitasoḷasakiccānanti attho. Khīṇāsavānanti
parikkhīṇacaturāsavānaṃ. Vimalānanti vigatamalānaṃ, khīṇāsavattā vā vimalānaṃ paramaparisuddha-
cittasantānānanti attho. Khaṇenāti khaṇeyeva. Sannipātayīti sannipātesi. 2-
Idāni tesaṃ bhikkhūnaṃ sannipāte gamane ca kāraṇaṃ dassanatthaṃ:-
        [47] "lokappasādanaṃ nāma       pāṭihīraṃ nidassayi
              amhepi tattha gantvāna    vandissāma mayaṃ jinaṃ.
@Footnote: 1 Sī. asitasaliladhara     2 Sī. sannipātāpesi

---------------------------------------------------------------------------------------------
page80.
        [48] "etha sabbe gamissāma     pucchissāma mayaṃ jinaṃ
              kaṅkhaṃ vinodayissāma       passitvā lokanāyakan"ti
imā gāthāyo vuttā.
     Tattha lokappasādanaṃ nāmāti lokassa pasādakaraṇato lokappasādanaṃ
pāṭihīraṃ vuccati. "ullokappasādanaṃ nānā"tipi pāṭho. Tassa lokavivaraṇa-
pāṭihāriyanti attho. Taṃ pana uddhaṃ akaniṭṭhabhavanato heṭṭhā yāva avīci
etthantare ekālokaṃ katvā etthantare sabbesampi sattānaṃ aññamaññaṃ
dassanakaraṇādhiṭṭhānanti vuccati. Nidassayīti dassesi. Amhepiti mayampi. Tatthāti
yattha bhagavā. Tattha gantvānāti attho vandissāmāti mayaṃ bhagavato pāde
sirasā vandissāma. Ettha pana amhepi, mayanti imesaṃ dvinnaṃ saddānaṃ
purimassa gamanakiriyāya sambandho daṭṭhabbo, pacchimassa vandanakiriyāya. Itarathā
hi punaruttidosato na muccati.
     Ethāti āgacchatha. Kaṅkhaṃ vinodayissāmāti etthāha:- khīṇāsavānaṃ pana
kaṅkhā  nāma kācipi natthi, kasmā thero evamāhāti? saccamevetaṃ, paṭhamamaggeneva
samucchedaṃ gatā. Yathāha:-
           "katame dhammā dassanena pahātabbāti? cattāro diṭṭhigata-
        sampayuttacittuppādā vicikicchāsahagato cittuppādo apāyagamanīyo lobho
        doso moho māno tadekaṭṭhā ca kilesā"ti. 1-
     Na panesā vicikicchāsaṅkhātā kaṅkhāti, kintu paññattiajānanaṃ nāma.
Thero pana bhagavantaṃ buddhavaṃsaṃ pucchitukāmo, so pana buddhānaṃyeva visayo, na
paccekabuddhabuddhasāvakānaṃ, tasmā thero avisayattā evamāhāti veditabbaṃ.
Vinodayissāmāti vinodessāma.
@Footnote: 1 abhi.saṅ. 34/1405/311

---------------------------------------------------------------------------------------------
page81.
     Atha kho te bhikkhū therassa vacanaṃ sutvā attano attano
pattacīvaramādāya suvammitā viya mahānāgā pabhinnakilesā chinnabandhanā appicchā
santuṭṭhā pavivittā asaṃsaṭṭhā sīlasamādhipaññāvimuttivimuttiñāṇadassanasampannā
taramānā sannipatiṃsu. Tena vuttaṃ:-
      [49] "sādhūti te paṭissutvā      nipakā saṃvutindriyā
           pattacīvaramādāya           taramānā upāgamun"ti.
     Tattha sādhūti ayaṃ sādhusaddo āyācanasampaṭicchanasampahaṃsanasundarādīsu
dissati. Tathā hesa "sādhu me bhante bhagavā saṅkhittena dhammaṃ desetū"tiādīsu 1-
āyācane dissati. "sādhu bhanteti kho so bhikkhu bhagavato bhāsitaṃ abhinanditvā
anumoditvā"tiādīsu 2- sampaṭicchane. "sādhu sādhu sāriputtā"ti ādīsu 3-
sampahaṃsane.
           "sādhu dhammaruci rājā       sādhu paññāṇavā naro
           sādhu mittānamaddubbho       pāpassākaraṇaṃ sukhan"ti-
ādīsu 4- sundare. Idha sampaṭicchane. Tasmā sādhu suṭṭhūti therassa vacanaṃ
sampaṭicchitvāti attho. 5- Nipakāti paṇḍitā paññavantā. Saṃvutindriyāti
indriyesu guttadvārā, indriyasaṃvarasamannāgatāti attho. Taramānāti turinā.
Upāgamunti theraṃ upasaṅkamiṃsu.
     [50-51] Idāni dhammasenāpatissa pavattiṃ dassentehi saṅgītikārakehi
"khīṇāsavehi vimalehī"tiādigāthāyo vuttā. Tattha dantehīti kāyena ca cittena
ca dantehi. Uttame dameti arahatte, nimittatthe bhummaṃ daṭṭhabbaṃ. Tehi bhikkhūhīti
@Footnote: 1 saṃ.saḷā. 18/131/89 (syā) saṃ.mahā. 19/381/143, aṅ.catukka. 21/257/276
@2 Ma.u. 14/86/67           3 dī.pā. 11/349/240
@4 khu.jā. 28/50/20 (syā)    5 su.vi. 1/189/154-5, pa.sū. 1/1/20, sā.pa. 2/8

---------------------------------------------------------------------------------------------
page82.
Pañcahi bhikkhusatehi. Mahāgaṇīti sīlādīhi ca saṅkhyāvasena ca mahanto gaṇo
assa atthīti mahāgaṇī, nānāpadavasena vā sīlādīhi guṇehi mahanto gaṇoti
mahāgaṇo, mahāgaṇo assa atthīti mahāgaṇī. Laḷanto devova gaganeti
iddhivilāsena vilāsento devo viya gaganatale bhagavantaṃ upasaṅkamīti attho.
     [52] Idāni "te itthambhūtā upasaṅkamiṃsū"ti upasaṅkamavidhānadassanatthaṃ
"ukkāsitañca khipitan"tiādi 1- āraddhaṃ. Tattha ukkāsitañcāti ukkāsita-
saddañca. Khipitanti khipitasaddañca ajjhupekkhiyāti upekkhitvā, taṃ ubhayaṃ
akatvāti adhippayo. Subbatāti suvimaladhutaguṇā. Sappatissāti sahapatissayā,
nīcavuttinoti attho.
     [53] Sayambhunti sayameva aññāpadesaṃ vinā pāramiyo pūretvā
adhigatabuddhabhāvanti attho. Accuggatanti abhinavoditaṃ. Candaṃvāti candaṃ viya, nabhe
jalantaṃ bhagavantaṃ gagane candaṃ viya passantīti evaṃ padasambandho daṭṭhabbo.
Idhāpi yathāsaddo nipātamattova.
     [54] Vijjuṃvāti vijjughanaṃ viya. Yadi ciraṭṭhitikā acirappabhā assa
tādisanti attho. Gagane yathāti ākāse yathā, idhāpi yathāsaddo
nipātamattova. Ito parampi īdisesu ṭhānesu yathāsaddo nipātamattoti daṭṭhabbo.
     [55] Rahadamiva vippasannanti atigambhīravitthataṃ mahārahadaṃ viya anāvilaṃ
vippasannaṃ salilaṃ. Suphullaṃ padumaṃ yathāti suvikasitapadumavanaṃ rahadamivāti attho
daṭṭhabbo. "suphullaṃ kamalaṃ yathā"tipi pāṭho, tassa kamanīyabhāvena suphullaṃ
kamalavanamivāti attho.
     [56] Atha te bhikkhū dhammasenāpatippamukhā añjaliṃ sirasi katvā
dasabalassa cakkālaṅkatatalesu pādesu nipatiṃsūti attho. Tena vuttaṃ "añjaliṃ
@Footnote: 1 Sī.,Ma. khipitañcāti

---------------------------------------------------------------------------------------------
page83.
Paggahetvāna, tuṭṭhahaṭṭhā pamoditā"tiādi. Tattha nipatantīti nipatiṃsu, vandiṃsūti
attho. Cakkalakkhaṇeti cakkaṃ lakkhaṇaṃ yasmiṃ pāde so pādo cakkalakkhaṇo,
tasmiṃ cakkalakkhaṇe. Jātivasena "pāde"ti vuttaṃ, satthuno cakkālaṅkatatalesu
pādesu nipatiṃsūti attho.
     [57] Idāni tesaṃ kesañci therānaṃ nāmaṃ dassentehi "sāriputto
mahāpañño, koraṇḍasamasādiso"tiādigāthāyo vuttā. Tattha koraṇḍasamasādisoti
koraṇḍakusumasadisavaṇṇo, yadi evaṃ "koraṇḍasamo"ti vā "koraṇḍasadiso"ti vā
vattabbaṃ, kiṃ dvikkhattuṃ "samasādiso"ti vuttanti ce? nāyaṃ doso, tādiso
koraṇḍasamattā koraṇḍasadisabhāveneva koraṇḍasamasādiso. Na panādhikavacanavasenāti
adhippāyo. Samādhijjhānakusaloti ettha ayaṃ kusalasaddo tāva arogyānavajjacheka-
sukhavipākādīsu dissati. Ayaṃ hi "kacci nu bhoto kusalaṃ, kacci bhoto anāmayan"ti-
ādīsu 1- ārogye dissati. "katamo pana bhante kāyasamācāro kusalo? yo kho
mahārāja kāyasamācāro anavajjo"ti 2- evamādīsu anavajje. "kusalo tvaṃ rathassa
aṅgapaccaṅgānan"tiādīsu 3- cheke. "kusalassa kammassa katattā upacitattā"ti-
ādīsu 4- sukhavipāke. Idha pana cheke daṭṭhabbo 5- vandateti vanditattha.
     [58] Gajjitāti gajjantīti gajjitā. Kālameghovāti nīlasaliladharo viya
gajjitā iddhivisayeti adhippāyo. Nīluppalasamasādisoti nīlakuvalayasadisavaṇṇo.
Heṭṭhā vuttanayenevetthāpi attho veditabbo. Moggallānoti evaṃgottavasena
laddhanāmo kolito.
     [59] Mahākassapopi cāti uruvelakassapanadīkassapagayākassapakumārakassape
khuddānukhuddake there upādāya ayaṃ mahā, tasmā "mahākassapo"ti vutto.
@Footnote: 1 khu.jā. 27/2113/433, khu.jā. 28/151/61 (syā)
@2 Ma.Ma. 13/361/348        3 Ma.Ma. 13/87/64
@4 abhi.saṅ. 34/431/120      5 abhi.A. 1/86

---------------------------------------------------------------------------------------------
page84.
Pi cāti sambhāvanasampiṇḍanattho. Uttattakanasannibhoti santattasuvaṇṇasadisachavivaṇṇo.
Dhutaguṇeti ettha kilesadhunanato dhammo dhuto nāma, dhutaguṇo nāma
dhutadhammo. Katamo pana dhutadhammo nāma? appicchatā santuṭṭhitā sallekhatā
pavivekatā idamaṭṭhikatāti ime dhutaṅgacetanāya parivārabhūtā pañca dhammā
"appicchaṃyeva nissāyā"tiādivacanato dhutadhammā nāma. Atha vā kilese dhunanato
ñāṇaṃ dhutaṃ nāma, tasmiṃ dhutaguṇe. Agganikkhittoti aggo seṭṭho koṭibhūtoti
ṭhapito. "etadaggaṃ bhikkhave mama sāvakānaṃ bhikkhūnaṃ dhutavādānaṃ yadidaṃ
mahākassapo"ti 1- ṭhānantare ṭhapitoti attho. Ayaṃ pana aggasaddo ādikoṭi-
koṭṭhāsaseṭṭhādīsu dissati. Tathā hesa "ajjatagge samma dovārika āvarāmi
dvāraṃ nigaṇṭhānaṃ nigaṇṭhīnan"tiādīsu 2- ādimhi dissati. "teneva aṅgulaggena
taṃ aṅgulaggaṃ parāmaseyya, 3- ucchaggaṃ veḷuggan"tiādīsu koṭiyaṃ. "ambilaggaṃ
vā madhuraggaṃ vā "4- anujānāmi bhikkhave vihāraggena vā pariveṇaggena vā
bhājetun"tiādīsu 5- koṭṭhāse. "yāvatā bhikkhave sattā apadā vā dvipadā
vā .pe. Tathāgato tesaṃ aggamakkhāyatī"tiādīsu 6- seṭṭhe. Svāyamidha seṭṭhe
daṭṭhabbo. Koṭiyampi vattati. Thero attano ṭhāne seṭṭho ceva koṭibhūto
ca. Tena vuttaṃ "agganikkhitto"ti, aggo seṭṭho koṭibhūtoti attho. 7- Thomitoti
pasaṃsito. Devamanussādīhi. Satthu vaṇṇitoti satthārā vaṇṇito thuto "kassapo
bhikkhave candūpamo kulāni upasaṅkamati apakasseva kāyaṃ apakassa cittaṃ
niccanavako kulesu appagabbho"ti 8- evamādīhi anekehi suttanayehi vaṇṇito
pasattho, sopi bhagavantaṃ vandatīti attho.
@Footnote: 1 aṅ.ekaka. 20/191/23     2 Ma.Ma. 13/70/47    3 abhi.ka. 37/1073/343
@4 aṅ.catukka. 21/34/39      5 vi.cūḷa. 7/318/89, su.vi. 1/250/212
@6 aṅ.catukka. 21/34/39, su.vi. 1/250/212         7 su.vi. 1/250/212
@8 saṃ.ni. 16/146/190

---------------------------------------------------------------------------------------------
page85.
     [60] Dibbacakkhūnanti dibbaṃ cakkhu yesaṃ atthi te dibbacakkhū, tesaṃ
dibbacakkhūnaṃ bhikkhūnaṃ aggo seṭṭhoti attho. Yathāha "edaggaṃ bhikkhave mama
sāvakānaṃ bhikkhūnaṃ dibbacakkhukānaṃ yadidaṃ anuruddho"ti. 1- Anuruddhatthero bhagavato
cūḷapituno amitodanassa nāma sakkassa putto mahānāmassa kaniṭṭhabhātā
mahāpuñño paramasukhumālo, so attasattamo nikkhamitvā agārasmā anagāriyaṃ
pabbajito, tassa pabbajjānukkamo saṃghabhedakakkhandhake 2- āgatova, avidūrevāti
bhagavato santikeyeva.
     [61] Āpattianāpattiyāti āpattiyañca anāpattiyañca kovido.
Satekicchāyāti sappaṭikammāyapi cāti attho. Tattha sappaṭikammā sā chabbidhā hoti.
Appaṭikammā sā pārājikāpatti. "āpattianāpattiyā, satekicchāya kovido"tipi
pāṭho, soyeva attho. Vinayeti vinayapiṭake. Agganikkhittoti "etadaggaṃ bhikkhave
mama sāvakānaṃ bhikkhūnaṃ vinayadharānaṃ yadidaṃ upālī"ti 3- etadaggaṭṭhāne ṭhapitoti attho.
Upālīti upālitthero. Satthu vaṇṇitoti satthārā vaṇṇito pasattho. Thero
kira tathāgatasseva santike vinayapiṭakaṃ uggaṇhitvā bhārukacchakavatthuṃ 4-
ajjukavatthuṃ 5- kumārakassapavatthunti 6- iminā tīṇi vatthūni sabbaññutaññāṇena
saddhiṃ saṃsanditvā kathesi. Tasmā thero vinayadharānaṃ bhikkhūnaṃ aggoti evamādinā
nayena satthārā vaṇṇitoti vutto.
     [62] Sukhumanipuṇatthapaṭividdhoti paṭividdhasukhumanipuṇattho, paṭividdhaduddasa-
nipuṇatthoti attho. Kathikānaṃ pavaroti dhammakathikānaṃ seṭṭho. "etadaggaṃ
bhikkhave mama sāvakānaṃ bhikkhūnaṃ dhammakathikānaṃ yadidaṃ puṇṇo mantāniputto"ti 7-
@Footnote: 1 aṅ.ekaka. 20/192/23    2 vi.cūḷa. 7/330/112    3 aṅ.ekaka. 20/228/25
@4 vi.mahāvi. 1/78/52       5 vi.mahāvi 1/158/90
@6 Ma.mū. 12/249/211       7 aṅ.ekaka. 20/196/23

---------------------------------------------------------------------------------------------
page86.
Etadaggapāḷiyaṃ āropito. Tena vuttaṃ "kathikānaṃ pavaro"ti. Gaṇīti sasaṃgho.
Therassa kira santike pabbajitā kulaputtā pañcasatā ahesuṃ. Sabbepi te
dasabalassa jātabhūmikā jātaraṭṭhavāsino sabbeva khīṇāsavā sabbeva dasakathāvatthu-
lābhino. Tena vuttaṃ "gaṇī"ti. Isīti esati gavesati kusale dhammeti isi.
Mantāniyā puttoti mantāniyā nāma brāhmaṇiyā putto. Puṇṇoti tassa
nāmaṃ. Vissutoti attano appicchatādīhi guṇehi vissuto.
     Aññāsikoṇḍaññatthero pana satthari abhisambodhiṃ patvā pavattitavaradhammacakke
anupubbena āgantvā rājagahaṃ upanissāya viharante kapilavatthuṃ
āgantvā attano bhāgineyyaṃ puṇṇaṃ nāma māṇavaṃ pabbājetvā bhagavantaṃ
vanditvā āpucachitvā nivāsatthāya sayaṃ chaddantadahaṃ gato. Puṇṇo pana
bhagavantaṃ dassanāya therena saddhiṃ āgantvā "mayhaṃ pabbajitakiccaṃ matthakaṃ pāpetvā
dasabalassa santikaṃ gamissāmī"ti kapilavatthupureyeva 1- ohīno, so yonisomanasikāraṃ
karonto nacirasseva arahattaṃ patvā bhagavantaṃ upasaṅkami. Ettha pana anuruddhatthero
ca upālitthero ca ime dveā therā bhagavato kapilavatthupuraṃ pavisitvā
ñātisamāgamadivase pabbajitā viya dassitā, taṃ pana khandhakapāḷiyā aṭṭhakathāya
ca na sameti. Vīmaṃsitvā gahetabbaṃ.
     Atha satthā sāriputtattherādīnaṃ pañcannaṃ bhikkhusatānaṃ cittācāramaññāya
attano guṇe kathetumārabhi. Tena vuttaṃ:-
     [63] "etesaṃ cittamaññāya        opammakusalo muni
           kaṅkhacchedo mahāvīro       kathesi attano guṇan"ti.
     Tattha opammakusaloti upamāya kusalo. Kaṅkhacchedoti sabbasattānaṃ
saṃsayacchedako.
@Footnote: 1 cha.Ma. kapilapureyeva

---------------------------------------------------------------------------------------------
page87.
     Idāni ye guṇe kathesi. Te dassetuṃ:-
      [64] "cattāro te asaṅkhyeyyā     koṭi yesaṃ na nāyati
            sattakāyo ca ākāso        cakkavāḷā canantakā
            buddhañāṇaṃ appameyyaṃ          na sakkā ete vijānitun"ti 1-
vuttaṃ.
     Tattha cattāroti gaṇanaparicchedo. Eteti idāni vattabbe atthe
nidasseti. Asaṅkhyeyyāti saṅkhyātumasakkuṇeyyattā asaṅkhyeyyā, gaṇanapathaṃ
vītivattāti attho koṭīti ādi vā anto vā mariyādā. Yesanti yesaṃ catunnaṃ
asaṅkhyeyyānaṃ. Na nāyatīti na paññāyati. Idāni te vuttappakāre cattāro
asaṅkhyeyye dassetuṃ "sattakāyo"tiādi vuttaṃ. Sattakāyoti sattasamūho, sattakāyo
ananto aparimāṇo appameyyo. Tathā ākāso ākāsassāpi anto natthi.
Tathā cakkavāḷāni anantāni eva. Buddhañāṇaṃ sabbaññutaññāṇaṃ appameyyaṃ.
Na sakkā ete vijānitunti yasmā panete anantā, tasmā na sakkā
vijānituṃ.
     [65] Idāni satthā attano iddhivikubbane sañjātacchariyabbhutānaṃ
devamanussādīnaṃ kinnāmetaṃ acchariyaṃ, itopi visiṭṭhataraṃ acchariyaṃ abbhutaṃ atthi,
mama taṃ suṇāthāti dhammadesanaṃ vaḍḍhento:-
           "kimetaṃ acchariyaṃ loke       yaṃ me iddhivikubbanaṃ
            aññe bahū acchariyā        abbhutā lomahaṃsanā"ti.-
ādimāha.
     Tattha kinti paṭikkhepavacanaṃ. Etanti idaṃ iddhivikubbanaṃ sandhāyāha.
Yanti yaṃsaddo "yaṃ taṃ apucchimha akittayīno, aññaṃ taṃ pucchāma tadiṅgha
@Footnote: 1 khu.buddha. 33/64/445

---------------------------------------------------------------------------------------------
page88.
Brūhī"tiādīsu 1- upayogavacane dissati. "aṭṭhānametaṃ bhikkhave anavakāso, yaṃ
ekissā lokadhātuyā dve arahanto sammāsambuddhā"ti 2- ettha kāraṇavacane.
"yaṃ vipassī bhagavā kappe udapādī"ti 3- ettha bhumme. "yaṃ kho me bhante
devānaṃ tāvatiṃsānaṃ sammukhā sutaṃ sammukhā paṭiggahitaṃ, ārocemi taṃ bhagavato"ti-
ādīsu 4- paccattavacane. Idhāpi paccattavacane daṭṭhabbo. "aññe bahū mama
acchariyā abbhutavisesā santīti dīpeti.
     Idāni te acchariye dassento:-
     [66] "yadāhaṃ tusite kāye         santusito nāmahaṃ tadā
           dasasahassī samāgamma          yācanti pañjalī maman"ti-
ādimāha.
     Tattha  yadāti yasmiṃ kāle. Ahanti attānaṃ niddisati. Tusite kāyeti
tusitasaṅkhāte devanikāye. Yadā panāhaṃ samattiṃsa pāramiyo pūretvā pañca
mahāpariccāge pariccajitvā ñātatthacariyalokatthacariyabuddhatthacariyānaṃ koṭiṃ patvā
sattasatakamahādānāni datvā sattakkhattuṃ paṭhaviṃ kampetvā vessantarattabhāvato
cavitvā dutiye cittavāre tusitabhavane nibbatto tadāpi santusito nāma
devarājā ahosiṃ. Dasasahassī samāgammāti dasasahassacakkavāḷesu devatā
sannipatitvāti attho. Yācanti pañjalī mamanti maṃ upasaṅkamitvā "mārisa tayā
dasa pāramiyo pūrentena na sakkasampattiṃ na mārasampattiṃ na brahmasampattiṃ
na cakkavattisampattiṃ patthentena pūritā, lokanittharaṇatthāya pana buddhattaṃ
patthayamānena pūritā, so tava kālo mārisa buddhattāya samayo mārisa
buddhattāyā"ti yācanti mamanti. Tena vuttaṃ:-
@Footnote: 1 khu.su. 25/1059/535, khu.mahā. 29/506/337 (syā) khu.cūḷa. 30/161/81 (syā)
@2 aṅ.ekaka. 20/277/29, Ma.u. 14/129/115, abhi.vi. 35/809/410
@3 dī.mahā. 10/4/2      4 dī.mahā. 10/293/189

---------------------------------------------------------------------------------------------
page89.
     [67] "kālo kho te 1- mahāvīra      uppajja mātukucchiyaṃ
           sadevakaṃ tārayanto            bujjhassu amataṃ padan"ti.
     Tattha kālo teti kālo tava, ayameva vā pāṭho. Uppajjāti paṭisandhiṃ
gaṇha, "okkamā"tipi pāṭho. Sadevakanti sadevakaṃ lokanti attho. Tārayantoti
ettha pāramiyo pūrentopi tārayati nāma, pāramiyo matthakaṃ pāpentopi tārayati
nāma, vessantarattabhāvato cavitvā tusitapure paṭisandhiṃ gahetvā saṭṭhivassasata-
sahassādhikāni sattapaṇṇāsavassakoṭiyo tattha tiṭṭhantopi tārayati nāma, devatāhi
yācito pañcavidhaṃ mahāvilokitaṃ viloketvā mahāmāyādeviyā kucchismiṃ paṭisandhiṃ
gaṇhantopi dasamāse gabbhavāsaṃ vasantopi tārayati nāma, ekūnatiṃsa vassāni
agāramajjhe tiṭṭhantopi tārayati nāma. Rāhulabhaddassa jātadivase channasahāyo
kaṇṭhakaṃ āruyha nikkhamantopi tīṇi rajjāni atikmitvā anomāya nāma nadiyā
tīre pabbajantopi tārayati nāma, chabbassāni padhānaṃ karontopi visākhā-
puṇṇamāyaṃ mahābodhimaṇḍaṃ āruyha mārabalaṃ vidhamitvā paṭhamayāme pubbenivāsaṃ
anussaritvā majjhimayāme dibbacakkhuṃ visodhetvā pacchimayāme dvādasaṅgaṃ
paṭiccasamuppādaṃ anulomapaṭilomato sammasitvā sotāpattimaggaṃ paṭivijjhantopi
tārayati nāma, sotāpattiphalakkhaṇepi, sakadāgāmimaggakkhaṇepi, sakadāgāmiphalakkhaṇepi,
anāgāmimaggakkhaṇepi, anāgāmiphalakkhaṇepi, arahattamaggakkhaṇepi, arahatta-
phalakkhaṇepi tārayati nāma, yadā aṭṭhārasadevatākoṭisahassehi pañcavaggiyānaṃ
amatapānaṃ adāsi, tato paṭṭhāya tārayi nāmāti vuccati. Tena vuttaṃ:-
         "sadevakaṃ tārayanto            bujjhassu amataṃ padan"ti.
     Atha mahāsatto devatāhi yāciyamānopi devatānaṃ paṭiññaṃ adatvāva
kāladīpadesakulajanettiāyuparicchedavasena pañcavidhaṃ mahāvilokanaṃ nāma vilokesi.
@Footnote: 1 Ma. kāloyaṃ te

---------------------------------------------------------------------------------------------
page90.
Tattha "kālo nu kho, na kālo"ti paṭhamaṃ kālaṃ vilokesi. Tattha vassasatasahassato
uddhaṃ āyukālo kālo nāma na hoti. Kasmā?  jātijarāmaraṇādīnaṃ apākatattā,
buddhānañca dhammadesanā nāma tilakkhaṇamuttā nāma natthi, tesaṃ aniccaṃ
dukkhamanattāti kathentānaṃ "kinnāmete kathentī"ti na saddahanti, tato abhisamayo
na hoti, tasmiṃ asati aniyyānikaṃ sāsanaṃ hoti. Tasmā so akālo. Vassasatato
ūno āyukālopi kālo na hoti. Kasmā? tadā sattā ussannakilesā
honti, ussannakilesānañca dinno ovādo ovādaṭṭhāne na tiṭṭhati, tasmā
sopi akālo. Vassasatasahassato paṭṭhāya heṭṭhā vassasatato paṭṭhāya uddhaṃ
āyukālo kālo nāma. Idāni vassasatāyukā manussāti atha bodhisatto
"nibbattitabbakālo"ti addasa.
     Tato dīpaṃ olokento "jambudīpeyeva buddhā nibbattantī"ti dīpaṃ
passi. Tato "jambudīpo nāma mahā dasayojanasahassaparimāṇo, katarasmiṃ nu kho
padese buddhā nibbattantī"ti tesaṃ vilokento majjhimadesaṃ passi. Tato kulaṃ
vilokento "buddhā nāma lokasammate kule nibbattanti, idāni khattiyakulaṃ
lokasammataṃ, tattha nibbattissāmi, suddhodano nāma me rājā pitā bhavissatī"ti
kulaṃ addasa. Tato mātaraṃ vilokento "buddhamātā nāma lolā surādhuttā na
hoti, akhaṇḍapañcasīlāti ayañca mahāmāyā nāma devī edisā, ayaṃ me mātā
bhavissatīti kittakaṃ assā āyū"ti āvajjento dasannaṃ māsānaṃ upari
sattadivasāni passi. Iti imaṃ pañcavidhavilokanaṃ viloketvā "kālo me mārisa
buddhabhāvāyā"ti devatānaṃ paṭiññaṃ datvā tattha yāvatāyukaṃ ṭhatvā tato cavitvā
sakyarājakule māyādeviyā kucchiyaṃ paṭisandhiṃ aggahesi. Tena vuttaṃ:-

---------------------------------------------------------------------------------------------
page91.
      [68] "tusitā kāyā cavitvāna        yadā okkami kucchiyaṃ
            dasasahassī lokadhātu           kampittha dharaṇī tadā"ti-
ādi.
     Tattha okkamīti okkamiṃ pāvisiṃ. Kucchiyanti mātukucchimhi. Dasasahassī
lokadhātu, kampitthāti sato sampajāno pana bodhisatto mātukucchiṃ okkamanto
ekūnavīsatiyā paṭisandhicittesu mettāpubbabhāgassa somanassasahagatañāṇasampayutta-
asaṅkhārikakusalacittassa sadisamahāvipākacittena āsāḷhipuṇṇamāyaṃ uttarāsāḷha-
nakkhatteneva paṭisandhiṃ aggahesi. Tadā dasasahassīlokadhātu sakalāpi kampi
saṅkampi sampakampīti attho. Dharaṇīti dhāreti sabbe thāvarajaṅgameti dharaṇī, paṭhavī.
     [69] Sampajānova nikkhaminti ettha yadā panāhaṃ sato sampajānova
mātukucchito dhammāsanato otaranto dhammakathiko viya nisseṇito otaranto
puriso viya ca dve hatthe ca pāde ca pasāretvā ṭhitakova mātukucchisambhavena
kenaci asucinā amakkhitova nikkhamiṃ. Sādhukāraṃ pavattentīti sādhukāraṃ pavattayanti,
sādhukāraṃ dentīti attho. Pakampitthāti kampittha, okkamanepi mātukucchito
nikkhamanepi dasasahassī pakampitthāti attho.
     [70] Atha bhagavā gabbhokkantiādīsu attanā samasamaṃ adisvā gabbhokkanti-
ādīsu attano acchariyadassanattaṃ "okkanti me samo natthī"ti imaṃ
gāthamāha. Tattha okkantīti gabbhokkantiyaṃ, bhummatthe paccattavacanaṃ, paṭisandhig-
gahaṇeti attho. Meti mayā. Samoti  sadiso natthi. Jātitoti ettha jāyati etāya
mātuyāti mātā "jātī"ti vuccati, tato jātito mātuyāti attho. Abhinikkhameti
mātukucchito abhinikkhamane pasave satīti attho. Sambodhiyanti ettha pasatthā
sundarā bodhi sambodhi. Ayaṃ pana bodhisaddo rukkhamagganibbānasabbaññutaññāṇādīsu

---------------------------------------------------------------------------------------------
page92.
Dissati. "bodhirukkhamūle paṭhamākisambuddho"ti 1- ca, "antarā
ca gayaṃ antarā ca bodhin"ti 2- ca āgataṭṭhāne hi rukkho bodhīti  vuccati.
"bodhi vuccati catūsu maggesu ñāṇan"ti 3- āgataṭṭhāne. Maggo. "patvāna
bodhiṃ amataṃ asaṅkhatan"ti āgataṭṭhāne nibbānaṃ. "pappoti bodhiṃ
varabhūrimedhaso"ti 4- āgataṭṭhāne sabbaññutaññāṇaṃ. Idha pana bhagavato
arahattamaggañāṇaṃ adhippetaṃ. Apare "sabbaññutaññāṇan"tipi vadanti, tassaṃ
sambodhiyaṃ 5- ahaṃ seṭṭhoti attho.
     Kasmā pana bhagavā sambodhiṃ paṭicca attānaṃ pasaṃsatīti? sabbaguṇadāyakattā.
Bhagavato hi sambodhi sabbaguṇadāyikā sabbepi niravasese buddhaguṇe dadāti, na
pana aññesaṃ. Aññesaṃ pana kassaci arahattamaggo arahattaphalameva deti,
kassaci tisso vijjā, kassaci cha abhiññā, kassaci catasso paṭisambhidā, kassaci
sāvakapāramiñāṇaṃ, paccekabuddhānaṃ paccekabodhiñāṇameva deti. Buddhānaṃ pana
sabbaguṇasampattiṃ deti. Tasmā bhagavā sabbaguṇadāyakattā "sambodhiyaṃ ahaṃ
seṭṭho"ti attānaṃ pasaṃsati. Apica bhūmiṃ cāletvā sambodhiṃ pāpuṇi, tasmā
"sambodhiyaṃ ahaṃ seṭṭho"ti vadati. Dhammacakkappavattaneti ettha dhammacakkaṃ pana
duvidhaṃ hoti paṭivedhañāṇañca desanāñāṇañcāti. Tattha paññāpabhāvitaṃ attano
ariyaphalāvahaṃ paṭivedhañāṇaṃ karuṇāpabhāvitaṃ sāvakānaṃ ariyaphalāvahaṃ desanāñāṇaṃ.
Paṭivedhañāṇaṃ lokuttaraṃ kusalaṃ upekkhāsahagataṃ avitakkaavicāraṃ, desanāñāṇaṃ lokiyaṃ
abyākataṃ, ubhayampi panetaṃ aññehi asādhāraṇaṃ. Idha pana desanāñāṇaṃ
adhippetaṃ.
@Footnote: 1 vi.mahā. 4/1/1, khu.u. 25/1/93
@2 Ma.mū. 21/285/246, Ma.Ma. 13/341/323, vi.mahā. 4/11/11
@3 khu.cūḷa. 30/667/321 (syā)   4 dī.pā. 11/217/137    5 Sī. sammāsambodhiyaṃ

---------------------------------------------------------------------------------------------
page93.
     [71] Idāni bhagavato gabbhokkamaneva paṭhavīkampanādikaṃ pavattiṃ sutvā
"aho acchariyaṃ loke"ti devatāhi ayaṃ gāthā vuttā. Tattha buddhānaṃ
guṇamahantatāti aho buddhānaṃ guṇamahantabhāvo, aho buddhānaṃ mahānubhāvoti
attho. Dasasahassī lokadhātu, chappakāraṃ pakampathāti dasasu cakkavāḷasahassesu
mahāpaṭhavī chappakāraṃ pakampittha calittha. Kathaṃ? puratthimato unnamati pacchimato
onamati, pacchimato unnamati puratthimato onamati, uttarato unnamati dakkhiṇato
onamati, dakkhiṇato unnamati uttarato onamati, majjhimato unnamati pariyantato
onamati, pariyantato unnamati majjhimato onamatīti evaṃ chappakāraṃ
anilabalacalitajalataraṅgabhaṅgasaṅghaṭṭitā viya nāvā catunahutādhikadviyojanasatasahassabahalā
paṭhavīsandhārakajalapariyantā acetanāpi samānā sacetanā viya ayaṃ mahāpaṭhavī
pītiyā naccantī viya akampitthāti attho. Obhāso ca mahā āsīti atikkammeva
devānaṃ devānubhāvaṃ uḷāro obhāso ahosīti  attho. Accheraṃ lomahaṃsananti
accherañca lomahaṃsanañca ahosīti attho.
     [72] Idāni paṭhavīkampanālokapātubhāvādīsu acchariyesu vattamānesu
bhagavato pavattidassanatthaṃ "bhagavā tamhi samaye"tiādigāthāyo vuttā. Tattha
lokajeṭṭhoti lokaseṭṭho. Sadevakanti sadevakassa lokassa, sāmiatthe
upayogavacanaṃ daṭṭhabbaṃ. Dassayantoti pāṭihāriyaṃ dassento.
     [73] Caṅkamantovāti dasalokadhātusahassāni ajjhottharitvā ṭhite tasmiṃ
ratanamaye caṅkame caṅkamamānova kathesi. Lokanāyakoti atha satthā manosilātale
sīhanādaṃ nadanto sīho viya gajjanto pāvussakamegho viya ca ākāsagaṅgaṃ
otārento viya aṭṭhaṅgasamannāgatena 1- savanīyena kamanīyena brahmassarena
nānānayavicittaṃ catusaccapaṭisaṃyuttaṃ tilakkhaṇāhataṃ madhuradhammakathaṃ kathesīti attho.
@Footnote: 1 dī.mahā. 10/185-301/181-195

---------------------------------------------------------------------------------------------
page94.
     Antarā na nivatteti, catuhatthe caṅkame yathāti ettha satthārā pana
nimmitassa tassa caṅkamassa ekā koṭi pācīnacakkavāḷamukhavaṭṭiyaṃ ekā
pacchimacakkavāḷamukhavaṭṭiyaṃ evaṃ ṭhite tasmiṃ ratanacaṅkame caṅkamamāno satthā ubho
koṭiyo patvāva nivattati, antarā ubho koṭiyo apatvā na nivattati.
Yathā catuhatthappamāṇe caṅkame caṅkamamāno ubho koṭiyo sīghameva patvā
nivattati, evaṃ antarā na nivattatīti attho. Kiṃ pana bhagavā dasasahassayojanap-
pamāṇāyāmaṃ caṅkamaṃ rassamakāsi, tāvamahantaṃ vā attabhāvaṃ nimminīti? na
panevamakāsi. Acinteyyo buddhānaṃ buddhānubhāvo. Akaniṭṭhabhavanato paṭṭhāya
yāva avīci, tāva ekaṅgaṇā ahosi. Tiriyato ca dasacakkavāḷasahassāni
ekaṅgaṇāni ahesuṃ. Devā manusse passanti, manussāpi deve passanti.
Yathā sabbe devamanussā pakatiyā caṅkamamānaṃ passanti, evaṃ bhagavantaṃ caṅkamamānaṃ
passiṃsūti. Bhagavā pana caṅkamantova dhammaṃ deseti antarā samāpattiñca
samāpajjati.
     Atha āyasmā sāriputto aparimitasamayasamupacitakusalabalajanitadvattiṃsavaralakkhaṇopasobhitaṃ
asītānubyañjanavirājitaṃ varasarīraṃ saradasamaye paripuṇṇaṃ viya rajanikaraṃ
sabbaphāliphullaṃ viya ca yojanasatubbedhaṃ pāricchattakaṃ aṭṭhārasaratanubbedhaṃ
byāmappabhāparikkhepasassirikaṃ varakanakagirimiva jaṅgamaṃ anopamāya buddhalīlāya anopamena
buddhasirivilāsena caṅkamantaṃ dasasahassidevagaṇaparivutaṃ bhagavantaṃ addasa. Disvāna
"ayaṃ pana sakalāpi dasasahassī lokadhātu sannipatitā, mahatiyā panettha
dhammadesanāya bhavitabbaṃ, buddhavaṃsadesanā pana bahūpakārā bhagavati pasādāvahā,
yannūnāhaṃ dasabalassa abhinīhārato paṭṭhāya buddhavaṃsaṃ paripuccheyyan"ti cintetvā
ekaṃsaṃ cīvaraṃ katvā bhagavantaṃ upasaṅkamitvā dasanakhasamujjalaṃ jalajāmalāvikalakamalamakulasadisaṃ

---------------------------------------------------------------------------------------------
page95.
Añjaliṃ sirasi katvā bhagavantaṃ "kīdiso te mahāvīrā"tiādikaṃ paripucchi.
Tena vuttaṃ:-
     [74] "sāriputto mahāpañño       samādhijjhānakovido
          paññāya pāramippatto        pucchati lokanāyakaṃ.
     [75] Kīdiso te mahāvīra          abhinīhāro naruttama
          kamhi kāle tayā dhīra 1-     patthitā bodhimuttamā"ti-
ādi. Kā nāmāyaṃ anusandhīti? pucchānusandhi nāma. Tisso hi anusandhiyo
pucchānusandhi ajjhāsayānusandhi yathānusandhīti. Tattha "evaṃ vutte aññataro
bhikkhu 2- bhagavantaṃ etadavoca kiṃ nu kho bhante orimaṃ tīraṃ kiṃ pārimaṃ tīran"ti 3-
evaṃ pucchantānaṃ bhagavatā vissajjitasuttavasena pucchānusandhi veditabbā.
     "atha kho aññatarassa bhikkhuno evaṃ cetaso parivitakko udapādi' iti
kira bho rūpaṃ anattā, vedanā, saññā, saṅkhārā, viññāṇaṃ anattā,
anattakatāni kammāni kamattānaṃ 4- phusissantī'ti. Atha kho bhagavā tassa bhikkhuno
cetasā cetoparivitakkamaññāya bhikkhū āmantesi ṭhānaṃ kho panetaṃ bhikkhave
vijjati, yaṃ idhekacco moghapuriso avidvā avijjāgato taṇhādhipateyyena cetasā
satthusāsanaṃ atidhāvitabbaṃ maññeyya' iti kira bho rūpaṃ anattā, vedanā,
saññā, saṅkhārā, viññāṇaṃ anattā, anattakatāni kammāni kamattānaṃ phusissantī'ti
.pe. Taṃ kiṃ maññatha bhikkhave, rūpaṃ niccaṃ vā aniccaṃ vā "5- evaṃ paresaṃ
ajjhāsayaṃ viditvā bhagavatā vuttavasena ajjhāsayānusandhi veditabbā.
     Yena pana dhammena ādimhi desanā uṭṭhitā, tassa dhammassa
anurūpadhammavasena vā paṭikkhepavasena vā yesu suttesu uparidesanā āgacchati,
tesaṃ vasena yathānusandhi veditabbā. Tena vuttaṃ "pucchānusandhī"ti.
@Footnote: 1 vīra (syā)      2 Sī.,Ma.nando gopālako
@3 saṃ.saḷā. 18/323/224 (syā)   4 Sī. kathamattānaṃ   5 Ma.u. 14/90/70-1

---------------------------------------------------------------------------------------------
page96.
     Tattha paññāya pāramippattoti sāvakapāramiñāṇassa matthakaṃ patto. Pucchatīti
apucchi. Tattha pucchā nāma adiṭṭhajotanāpucchā diṭṭhasaṃsandanāpucchā vimaticchedanā-
pucchā anumatipucchā kathetukamyatāpucchāti pañcavidhā hoti. Tatthāyaṃ therassa katamā
pucchāti ce? yasmā panāyaṃ buddhavaṃso kappasatasahassādhikaasaṅkhyeyyopacitañña-
sambhārānaṃ paccekabuddhānaṃ kappasatasahassādhikaasaṅkhyeyyocitapuññasambhārānaṃ
dvinnaṃ aggasāvakānañca kappasatasahassopacitapuññasambhārānaṃ sesamahāsāvakānaṃ
vā avisayo, sabbaññubuddhānaṃyeva visayo, tasmā therassa adiṭṭhajotanā
pucchāti veditabbā.
     Kīdisoti pucchanākāro, kiṃ pakāroti attho. Teti tava. Abhinīhāroti
abhinīhāro nāma buddhabhāvatthaṃ mānasaṃ bandhitvā "buddhabyākaraṇaṃ aladdhā na
uṭṭhahissāmī"ti vīriyamadiṭṭhāya nipajjanaṃ. Tena vuttaṃ:-
        "kīdiso te mahāvīra           abhinīhāro naruttamā"ti.
     Kamhi kāleti kasmiṃ kāle. Patthitāti icchitā abhikaṅkhitā, "buddho
bodheyyaṃ mutto moceyyan"tiādinā nayena buddhabhāvāya paṇidhānaṃ kadā katanti
apucchi. Bodhīti sammāsambodhi, arahattamaggañāṇassa ca sabbaññutaññāṇassa
cetaṃ adhivacanaṃ. Uttamāti sāvakabodhipaccekabodhīhi seṭṭhattā uttamāti vuttā.
Ubhinnamantarā makāro padasandhikaro.
     Idāni buddhabhāvakārake dhamme pucchanto:-
     [76] "dānaṃ sīlañca nekkhammaṃ     paññāvīriyañca kīdisaṃ
          khantisaccamadhiṭṭhānaṃ         mettūpekkhā ca kīdisā.
     [77] Dasa pāramī mahāvīra        kīdisī lokanāyaka
          kathaṃ upapāramī puṇṇā       paramatthapāramī kathan"ti
āha.

---------------------------------------------------------------------------------------------
page97.
     Tattha dānapāramiyaṃ tāva bāhirabhaṇḍapariccāgo pāramī nāma, aṅgapariccāgo
upapāramī nāma. Jīvitapariccāgo paramatthapāramī nāmāti. Esa nayo
sesapāramīsupi. Evaṃ dasa pāramiyo dasa upapāramiyo dasa paramatthapāramiyoti
samattiṃsa pāramiyo honti. Tattha bodhisattassa dānapāramitāya pūritattabhāvānaṃ
parimāṇaṃ nāma natthi. Ekantena panassa sasapaṇḍitajātake:-
            "bhikkhāya upagataṃ disvā     sakattānaṃ pariccajiṃ
             dānena me samo natthi    esā me dānapāramī"ti 1-
evaṃ paraṃ jīvitapariccāgaṃ karontassa dānapāramī paramatthapāramī nāma jātā.
     Tathā sīlapāramitāya pūritattabhāvānaṃ parimāṇaṃ nāma natthi. Ekanteneva
panassa saṅkhapālajātake:-
            "sūlehi vinivijjhante       koṭṭayantepi sattibhi
             bhojaputte na kuppāmi     esā me sīlapāramī"ti 2-
evaṃ attapariccāgaṃ karontassa sīlapāramī paramatthapāramī nāma jātā.
     Tathā mahārajjaṃ pahāya nekkhammapāramiyā pūritattabhāvānaṃ parimāṇaṃ nāma
natthi. Ekantena panassa cūḷasuttasomajātake:-
            "mahārajjaṃ hatthagataṃ        kheḷapiṇḍaṃva chaḍḍayiṃ
             cajato na hoti lagganaṃ     esā me nekkhammapāramī"ti 3-
evaṃ nissaṅgatāya rajjaṃ chaḍḍetvā nikkhamantassa nekkhammapāramī paramatthapāramī
nāma jātā.
     Tathā mahosadhapaṇḍitakālādīsu paññāpāramiyā pūritattabhāvānaṃ parimāṇaṃ
nāma natthi. Ekantena panassa sattubhattakapaṇḍitakāle:-
@Footnote: 1 khu.cariyā. 33/10/567 (syā), abhi.A. 1/78
@2 khu.cariyā. 33/20/578 (syā), abhi.A. 1/78    3 abhi.A. 1/78

---------------------------------------------------------------------------------------------
page98.
           "paññāya vicinantohaṃ      brāhmaṇaṃ mocayiṃ dukkhā
            paññāya me samo natthi   esā me paññāpāramī"ti 1-
antobhastagataṃ 2- sappaṃ dassentassa paññāpāramī paramatthapāramī nāma jātā.
     Tathā vīriyapāramitāya pūritattabhāvānaṃ parimāṇaṃ nāma natthi. Ekantena panassa
parimāṇaṃ mahājanakajātake:-
          "atīradassī jalamajjhe       hatā sabbeva mānusā
           cittassa aññathā natthi     esā me vīriyapāramī"ti 1-
evaṃ mahāsamuddaṃ tarantassa vīriyapāramī paramatthapāramī nāma jātā.
     Tathā khantivādijātake:-
         "acetanaṃva koṭṭente      tiṇhena pharasunā mamaṃ
          kāsirāje na kuppāmi      esā me khantipāramī"ti 3-
evaṃ acetanabhāvena viya mahādukkhaṃ adhivāsentassa khantipāramī paramatthapāramī
nāma jātā.
     Tathā mahāsuttasomajātake:-
         "saccavācaṃnurakkhanto         cajitvā mama jīvitaṃ
          mocesiṃ ekasataṃ khattiye     esā me saccapāramī"ti 3-
evaṃ jīvitaṃ cajitvā saccaṃ anurakkhantassa saccapāramī paramatthapāramī nāma
jātā.
     Tathā mūgapakkhajātake:-
         "mātā pitā na me dessā   attā me na ca dessiyo
          sabbaññutaṃ piyaṃ mayhaṃ         tasmā vataṃ adhiṭṭhahin"ti
evaṃ jīvitampi pariccajitvā vataṃ adhiṭṭhahantassa adhiṭṭhānapāramī paramatthapāramī
nāma jātā.
@Footnote: 1 abhi.A. 1/79    2 Sī. antobhassataragataṃ   3 abhi.A. 1/79

---------------------------------------------------------------------------------------------
page99.
     Tathā suvaṇṇasāmajātake 1-:-
         "na maṃ koci uttasati          napi 2- bhāyāmi kassaci
          mettābalenupatthaddho        ramāmi pavane tadā"ti 3-
evaṃ jīvitampi anoloketvā mettāyantassa mettāpāramī paramatthapāramī nāma
jātā.
     Tathā lomahaṃsajātake:-
         "susāne seyyaṃ kappemi       chavaṭṭhikaṃ upanidhāyahaṃ 4-
          gāmaṇḍalā 5- upagantvā 6-  rūpaṃ dassentinappakan"ti 7-
evaṃ gāmadārakesu niṭṭhubhanādīhi ceva mālāgandhūpahārādīhi ca sukhadukkhaṃ
upādentesupi upekkhaṃ anativattantassa upekkhāpāramī paramatthapāramī nāma
jātā. Ayamettha saṅkhepo, vitthāro pana cariyāpiṭakato gahetabbo.
     Idāni therena puṭṭhassa bhagavato byākaraṇaṃ dassentehi saṅgītikārakehi:-
      [78] "tassa puṭṭho viyākāsi      karavīkamadhuragiro
            nibbāpayanto hadayaṃ        hāsayanto sadevakaṃ.
             [79] Atītabuddhānaṃ jinānaṃ desitaṃ
                  nikīḷitaṃ 8- buddhaparamparāgataṃ
                  pubbenivāsānugatāya buddhiyā
                  pakāsayī lokahitaṃ sadevake"ti
vuttaṃ.
@Footnote: 1 Sī. ekarājajātake     2 napihaṃ (syā)       3 khu.cariyā. 33/33/593
@4 upanidhāya (syā)       5 Sī.,i. gomaṇḍalā    6 upāgantvā (syā)
@7 khu.cariyā. 33/35/594 (syā)               8 Sī.,i.,Ma. nikīnitaṃ

---------------------------------------------------------------------------------------------
page100.
     Tattha tassa puṭṭho viyākāsīti tena dhammasenāpatinā puṭṭho hutvā
tassa byākāsi, attano abhinīhārato paṭṭhāya abhisambodhipariyosānaṃ sabbaṃ
buddhavaṃsaṃ kathesīti attho. Karavīkamadhuragiroti karavīkasakuṇassa viya madhurā girā
yassa so karavīkamadhuragiro, karavīkamadhuramañjussaroti attho. Tatridaṃ karavīkānaṃ
madhurassaratā karavīkasakuṇā kira madhurarasaṃ ambapakkaṃ mukhatuṇḍakena paharitvā
paggharitaṃ phalarasaṃ pivitvā pakkhena tāḷaṃ datvā vikūjamāne catuppadā madamattā viya saḷituṃ
ārabhanti, gocarapasutāpi catuppadagaṇā mukhagatānipi tiṇāni chaḍdetvā taṃ nādaṃ
suṇanti, vāḷamigā khuddakamige anubandhamānā ukkhittaṃ pādaṃ anikkhipitvā
cittakatā viya tiṭṭhanti, anubandhamigāpi maraṇabhayaṃ hitvā tiṭṭhanti, ākāse
pakkhandantā pakkhinopi pakkhe pasāretvā tiṭṭhanti, udake macchāpi kaṇṇapaṭalaṃ
acālentā taṃ saddaṃ suṇamānā tiṭṭhanti. Evaṃ madhurassarā karavīkā. 1- Nibbāpayanto
hadayanti kilesaggisantattasabbajanamānasaṃ dhammakathāmatadhārāya sītibhāvaṃ janayantoti
attho. Hāsayantoti tosayanto. Sadevakaṃ lokaṃ.
     Atītabuddhānanti atītānaṃ buddhānaṃ. 2- Amhākaṃ bhagavato abhinīhārassa
purato pana taṇhaṅkaro medhaṅkaro saraṇaṅkaro dīpaṅkaroti cattāro buddhā
ekasmiṃ kappe nibbattiṃsu. Tesaṃ aparabhāge koṇḍaññādayo tevīsati 2- buddhāti
sabbe dīpaṅkarādayo catuvīsati buddhā idha "atītabuddhā"ti adhippetā, tesaṃ
atītabuddhānaṃ. Jinānanti tasseva vevacanaṃ. Desitanti kathitaṃ. Catuvīsatiyā buddhānaṃ
catusaccapaṭisaṃyuttaṃ dhammakathaṃ. Nikīḷitanti tesaṃ caritaṃ. Kappajātigottāyubodhisāvaka-
sannipātaupaṭṭhākamātāpituputtabhariyāparicchedādikaṃ nikīḷitaṃ nāma. Buddhaparamparā-
gatanti dīpaṅkaradasabalato paṭṭhāya yāva kassapaparamparato āgataṃ desitaṃ nikīḷitaṃ vāti
@Footnote: 1 su.vi. 2/38/48, pa.sū. 3/386/276    2 Sī.,i. ayaṃ pāṭho na dissati

Page 101-200.

page101.
Attho. Pubbenivāsānugatāya buddhiyāti ekampi jātiṃ dvepi jātiyoti 1- evaṃ
vibhattaṃ pubbe nivuṭṭhakkhandhasantānasaṅkhātaṃ pubbenivāsaṃ anugatā upagatā tāya
pubbenivāsānugatāya buddhiyā. Pubbenivāsānussatiñāṇenāti attho. Pakāsayīti
byākāsi. Lokahitanti sabbalokahitaṃ buddhavaṃsaṃ. Sadevaketi sadevake loketi.
Attho.
     [80] Atha bhagavā karuṇāsītalena hadayena sadevakaṃ lokaṃ savane
niyojento "pītipāmojjajanan"tiādimāha. Tattha pītipāmojjajanananti
pītipāmojjakaraṃ pītiyā pubbabhāgaṃ pāmojjaṃ, pañcavaṇṇāya pītiyā jananti attho.
Sokasallavinodanti sokasaṅkhātānaṃ sallānaṃ vinodanaṃ viddhaṃsanaṃ. Sabbasampatti-
paṭilābhanti sabbāpi devamanussasampattiādayo sampattiyo paṭilabhanti etenāti
sabbasampattipaṭilābho, taṃ sabbasampattipaṭilābhaṃ buddhavaṃsadesananti attho.
Cittīkatvāti citte katvā, buddhānussatiṃ purakkhatvāti attho. Suṇāthāti nisāmetha
nibodhatha. Meti mama.
     [81] Madanimmadananti jātimadādīnaṃ sabbamadānaṃ nimmadanakaraṃ. Sokanudanti
soko nāma ñātibyasanādīhi phuṭṭhassa cittasantāPo. Kiñcāpi atthato
domanassameva hoti, evaṃ santepi anto nijjhānalakkhaṇo, cetaso
parinijjhāyanaraso, anusocanapaccuppaṭṭhāno, taṃ sokaṃ nudatīti sokanudo, taṃ sokanudaṃ.
Saṃsāraparimocananti saṃsārabandhanato parimocanakaraṃ. "saṃsārasamatikkaman"tipi pāṭho,
tassa saṃsārasamatikkamakaranti attho.
     Sabdukkhakkhayanti ettha dukkhasaddo dukkhavedanādukkhavatthudukkhārammaṇadukkha-
paccayadukkhaṭṭhānādīsu dissati. Ayañhi "dukkhassa ca pahānā"tiādīsu 2-
@Footnote: 1 vi.mahāvi. 1/12/5, Ma.mū. 12/148, 384, 431/108, 344,379, Ma.Ma. 13/233/209
@2 dī.Sī. 9/232/76, Ma.mū. 12/383, 430/343, 378, vi.mahāvi. 1/11/5

---------------------------------------------------------------------------------------------
page102.
Dukkhavedanāyaṃ dissati. "jātipi dukkhā jarāpi dukkhā"tiādīsu 1- dukkhavatthusmiṃ.
"yasmā ca kho mahāli rūpaṃ dukkhaṃ dukkhānupatitaṃ dukkhāvakkantan"tiādīsu 2-
dukkhārammaṇe. "dukkho pāpassa accayo"tiādīsu 3- dukkhapaccaye. "yāvañcidaṃ
bhikkhave na sukaraṃ 4- akkhānena pāpuṇituṃ yāva dukkhā nirayā"tiādīsu 5-
dukkhaṭṭhāne. Idha panāyaṃ dukkhavatthusmiṃ dukkhapaccayepi ca daṭṭhabbo. Tasmā
jātiādisabbadukkhakkhayakaranti attho. 6- Magganti ettha kusalatthikehi maggīyati,
kilese vā mārento gacchatīti maggoti buddhavaṃsadesanā vuccati, taṃ nibbānassa
maggabhūtaṃ buddhavaṃsadesanaṃ. Sakkaccanti sakkaccaṃ cittīkatvā, ohitasotā hutvāti
attho. Paṭipajjathāti adhitiṭṭhatha, 7- suṇāthāti attho. Atha vā pītipāmojjajananaṃ
sokasallavinodanaṃ sabbasampattipaṭilābhahetubhūtaṃ imaṃ buddhavaṃsadesanaṃ sutvā idāni
madanimmadanādiguṇavisesāvahaṃ sabbadukkhakkhayaṃ buddhabhāvamaggaṃ paṭipajjathāti sabbesaṃ
devamanussānaṃ buddhattaṃ paṇidhāya ussāhaṃ janeti. Sesamettha uttānamevāti.
                   Iti madhuratthavilāsiniyā buddhavaṃsaṭṭhakathāya
                     ratanacaṅkamanakaṇḍavaṇṇanā niṭṭhitā.
             Niṭṭhitā ca sabbākārena abbhantaranidānassatthavaṇṇanā.
                        -----------------
                      2. Sumedhapatthanākathāvaṇṇanā
             idāni:-
     [1-2] "kappe ca satasahasse        caturo ca asaṅkhiye
             amaraṃ nāma nagaraṃ           dassaneyyaṃ manoraman"ti-
ādinayappavattāya buddhavaṃsavaṇṇanāya okāso anuppatto. Sā panesā
buddhavaṃsavaṇṇanā yasmā suttanikkhepaṃ vicāretvā vuccamānā pākaṭā hoti, tasmā
@Footnote: 1 dī.mahā. 10/387/260, saṃ.mahā. 19/1081/367      2 saṃ.kha. 17/60/58
@3 khu.dha. 25/117/37      4 cha. sukarā              5 Ma.u. 14/250/218
@6 abhi.A. 1/2/89        7 Ma. adhiṭṭhatha

---------------------------------------------------------------------------------------------
page103.
Suttanikkhepavicāraṇā tāva veditabbā. Cattāro hi suttanikkhepā attajjhasayo
parajjhāsayo pucchāvasiko aṭṭhuppattikoti. Tattha yāni suttāni bhagavā parehi
anajjhiṭṭho kevalaṃ attano ajjhāsayena kathesi. Seyyathidaṃ:- ākaṅkheyyasuttaṃ 1-
vatthasuttanti 2- evamādīni, tesaṃ attajjhāsayo nikkhePo.
     Yāni vā pana "paripakkā kho rāhulassa vimuttiparipācanīyā dhammā,
yannūnāhaṃ rāhulaṃ uttariṃ āsavānaṃ khaye vineyyan"ti 3- evaṃ paresaṃ ajjhāsayaṃ
khantiṃ manaṃ bujjhanakabhāvañca oloketvā parajjhāsayavasena kathitāni. Seyyathidaṃ:-
rāhulovādasuttaṃ 4- dhammacakkappavattanasuttanti 5- evamādīni, tesaṃ parajjhāsayo
nikpekho.
     Bhagavantaṃ upasaṅkamitvā te te devamanussā pañhaṃ pucchanti. Evaṃ
puṭṭhena pana bhagavatā yāni kathitāni devatāsaṃyutta 6- bojjhaṅgasaṃyuttādīni, 7-
tesaṃ pucchāvasiko nikkhePo.
     Yāni vā pana uppannaṃ kāraṇaṃ paṭicca desitāni 8- dhammadāyādaputtamaṃsūpamādīni,
9- tesaṃ aṭṭhuppattiko nikkhePo. Evametesu catūsu suttanikkhepesu
imassa buddhavaṃsassa pucchāvasiko nikkhePo. Pucchāvasena hi bhagavatā ayaṃ
nikkhitto. Kassa pucchāvasena? āyasmato sāriputtattherassa. Vuttañhetaṃ asmiṃ
nidānasmiṃ eva:-
         "sāriputto mahāpuñño        samādhijjhānakovido
          paññāya pāramippatto        pucchati lokanāyakaṃ
          kīdiso te mahāvīra          abhinīhāro naruttamā"ti 10-
ādi. Tenesā buddhavaṃsadesanā pucchāvasikāti veditabbā.
@Footnote: 1 Ma.mū. 12/64/43, Ma.u. 14/416/356         2 Ma.mū. 12/70/48
@3 Ma.u. 14/416/356, saṃ.saḷā. 18/187/132 (syā)
@4 Ma.Ma. 13/113/91   5 vi.mahā. 4/13/13,saṃ.mahā. 19/1081/367,
@khu.paṭi. 31/598-506 (syā)    6 saṃ.sa. 15/1/1
@7 saṃ.mahā. 19/182/58        8 Ma.mū. 12/29/17
@9 saṃ.ni. 16/63/95    10 khu.buddha 33/1 (74)/414 (syā)

---------------------------------------------------------------------------------------------
page104.
     Tattha kappe ca satasahasseti ettha kappasaddo panāyaṃ abhisaddahanavohārakāla-
paññattichedanavikappanalesasamantabhāvaāyukappamahākappādīsu dissati. Tathā
hi "okappanīyametaṃ bhoto gotamassa. Yathā taṃ arahato sammāsambuddhassā"tiādī 1-
abhisaddahane dissati. "anujānāmi bhikkhave pañcahi samaṇakappehi phalaṃ
paribhuñjitun"ti 2- evamādīsu vohāre. "yena sudaṃ niccakappaṃ viharāmī"tiādīsu 3-
kāle. "iccāyasmā kappo"ti 4- ca, "nigrodhakappo iti tassa nāmaṃ, tayā kataṃ bhagavā
brāhmaṇassā"ti 5- ca eāmādīsu paññattiyaṃ. "alaṅkato kappitakesamassū"ti 6-
evamādīsu chedane. "kappati dvaṅgulakappo"tiādīsu 7- vikappe. "itthi vappo
nipajjitun"tiādīsu 8- lese. "kevalakappaṃ jetavanaṃ obhāsetvā"tiādīsu 9-
samantabhāve. "tiṭṭhatu bhante bhagavā kappaṃ, tiṭṭhatu sugato kappan"ti 10-
ettha āyukappe. "kīva dīgho nu kho bhante kappo"ti 11- ettha mahākappe.
Ādisaddena "satthukappena vata kira bho mayaṃ sāvakena saddhiṃ mantayamānā na
jānimhā"ti 12- ettha paṭibhāge. "kappo naṭṭho hoti. Kappakatokāso jiṇṇo
hotī"ti 13- ettha vinayakappe. Idha  pana mahākappe daṭṭhabbo. Tasmā kappe ca
satasahasseti mahākappānaṃ satasahassānanti attho. 14- Caturo ca asaṅkhiyeti
"catunnaṃ asaṅkhyeyyānaṃ matthake"ti vacanaseso daṭṭhabbo. Kappasatasahassādhikānaṃ
catunnaṃ asaṅkhyeyyānaṃ matthaketi attho. Amaraṃ nāma nagaranti "amaran"ti ca
"amaravatī"ti ca laddhanāmaṃ nagaraṃ ahosi. Keci panettha aññenāpi pakārena
@Footnote: 1 Ma.mū. 12/387/345      2 vi.cūḷa. 7/250/7    3 Ma.mū. 12/387/345
@4 khu.su. 25/1099/544, khu.cūḷa. 30/366/176      5 khu.su. 25/347/399
@6 khu.jā. 28/912/321 (syā)                  7 vi.cūḷa. 7/446/286
@8 aṅ.aṭṭhaka. 23/185 (95)/345 (syā)
@9 Ma.u. 14/387/333, khu.su. 25/13, khu.su. 25/91/355
@10 dī.mahā. 10/167, 178/92, 102, khu.u. 25/51/180
@11 saṃ.ni. 16/128-29/175   12 Ma.mū. 12/260/221    13 vi.mahāvi. 2/371/287
@14 su.vi. 1/29/96, su.vi. 3/275/154, sā.pa. 1/1/15,
@mano.pū. 2/128/269, khu.A. 1/101

---------------------------------------------------------------------------------------------
page105.
Vaṇṇayanti, kiṃ tehi, nāmamattaṃ panetaṃ tassa nagarassa. Dassaneyyanti suvibhatta-
vicitracaccaradvāracatukkasiṅghāṭakapākāraparikkhepapāsādahammiyabhavanasamalaṅkatattā-
dassanīyaṃ. Manoramanti samasuciparamaramaṇīyabhūmibhāgattā chāyūdakasampannattā
sulabhāhārattā sabbopakaraṇayuttattā ca samiddhattā devamanussādīnaṃ mano
ramayatīti manoramaṃ
     dasahi saddehi avivittanti hatthisaddena assasaddena rathasaddena
bherisaddena saṅkhasaddena mudiṅgasaddena vīṇāsaddena gītasaddena sammatāḷa-
saddena "bhuñjatha pivatha khādathā"ti dasamena saddenāti imehi dasahi saddehi
avivittaṃ ahosi, sabbakālaṃ anupamussavasamajjanāṭakā kīḷantīti attho.
Annapānasamāyuttanti annena catubbidhena āhārena ca pānena ca suṭṭhu
āyutaṃ annapānasamāyutaṃ, iminā subhikkhatā dassitā, bahuannapānasamāyutanti attho.
     Idāni te dasa sadde vatthuto dassanatthaṃ:-
         "hatthisaddaṃ assasaddaṃ        bherisaṅkharathāni ca
          khādatha pivatha ceva         annapānena ghositan"ti
vuttaṃ.
     Tattha hatthisaddanti hatthīnaṃ koñcanādasaddena, karaṇatthe upayogavacanaṃ
daṭṭhabbaṃ. Esa nayo sesapadesupi. Bherisaṅkharathāni cāti bherisaddena ca
saṅkhasaddena ca rathasaddena cāti attho. Liṅgavipariyāsena vuttaṃ, khādatha pivathāti
evamādinayappavattena annapānapaṭisaṃyuttena ghositaṃ abhināditanti attho.
Etthāha:- tesaṃ pana saddānaṃ ekadesova dassito, na sakaloti? na
Ekadeso sakalo dasavidho dassitova. Kathaṃ? bherisaddena mudiṅgasaddo saṅgahito,
Saṅkhasaddena vīṇāgītasammatāḷasaddā saṅgahitāti daseva dassitā.

---------------------------------------------------------------------------------------------
page106.
     Evaṃ ekena pariyāyena nagarasampattiṃ vaṇṇetvā puna tameva dassetuṃ:-
        [3] "nagaraṃ sabbaṅgasampannaṃ    sabbakammamupāgataṃ
             sattaratanasampannaṃ       nānājanasamākulaṃ
             samiddhaṃ devanagaraṃva      āvāsaṃ puññakamminan"ti
vuttaṃ
     tattha sabbaṅgasampannanti pākāragopuraṭṭālakādisabbanagarāvayavasampannaṃ,
paripuṇṇasabbavittūpakaraṇadhanadhaññatiṇakaṭṭhodakanti vā attho. Sabbakammamupāgatanti
sabbakammantena upagataṃ, samupagatasabbakammantanti attho. Sattaratanasampannanti
paripuṇṇamuttādisattaratanaṃ, cakkavattinivāsabhūmito vā hatthiratanādīhi sattaratanehi
sampannaṃ. Nānājanasamākulanti nānāvidhadesabhāsehi 1- janehi samākulaṃ. Samiddhanti
manussopabhogasabbopakaraṇehi samiddhaṃ phītaṃ. Devanagaraṃvāti devanagaraṃ viya
ālakamandā viya amaravatī samiddhanti vuttaṃ hoti. Āvāsaṃ puññakamminanti
āvasanti ettha puññakammino janāti āvāso. "āvāso"ti vattabbe
"āvāsan"ti liṅgabhedaṃ katvā vuttanti veditabbaṃ. Paññāyati tenāti puññaṃ,
kularūpamahābhogissariyavasena 2- paññāyatīti attho. Punātīti vā puññaṃ.
Sabbakusalamalarajāpavāhakattā puññaṃ kammaṃ yesaṃ atthi te puññakammino, tesaṃ
puññakamminaṃ āvāsabhūtanti attho.
     Tattha sumedho nāma brāhmaṇo paṭivasati ubhato sujāto mātito ca
pitito ca, saṃsuddhagahaṇiko yāva sattamā kulaparivaṭṭā akkhitto anupakuṭṭho
jātivādena, abhirūpo dassanīyo pāsādiko paramāya vaṇṇapokkharatāya
samannāgato, so tiṇṇaṃ vedānaṃ pāragū ahosi sanighaṇḍukeṭubhānaṃ
@Footnote: 1 Sī.,i. nānāvesa...     2 Sī.,i. kularūpamativibhavissariyavasena

---------------------------------------------------------------------------------------------
page107.
Sākkharappabhedānaṃ itihāsapañcamānaṃ padako veyyākaraṇo anavayo lokāyatamahāpurisa-
lakkhaṇesu. Tassa pana daharakāleyeva mātāpitaro kālamakaṃsu. Athassa rāsivaḍḍhako
amacco āyapotthakaṃ āharitvā suvaṇṇarajatamaṇimuttādivividharatanabharite gabbhe
viravitvā "ettakaṃ te kumāra mātu santakaṃ, ettakaṃ pitu santakaṃ, ettakaṃ
ayyakapayyakānaṃ santakan"ti yāva sattamā kulaparivaṭṭā dhanaṃ ācikkhitvā "etaṃ
paṭipajjāhī"ti niyyātesi. So "sādhū"ti sampaṭicchitvā puññāni karonto
agāraṃ ajjhāvasi. Tena vuttaṃ:-
        [4] "nagare amaravatiyā       sumedho nāma brāhmaṇo
             anekakoṭisannicayo      pahūtadhanadhaññavā.
        [5]  Ajjhāyako mantadharo     tiṇṇaṃ vedāna pāragū
             lakkhaṇe itihāse ca     sadhamme pāramiṃ gato"ti.
     Tattha nagare amaravatiyāti amaravatīsaṅkhāte nagare. Sumedho nāmāti ettha
"medhā"ti paññā vuccati. Sā tassa sundarā pasatthāti sumedhoti paññāyittha.
Brāhmaṇoti brahmaṃ aṇati sikkhatīti brāhmaṇo, mante sajjhāyatīti attho.
Akkharacintakā pana "brahmuno apaccaṃ brāhmaṇo"ti vadanti. Ariyā pana
bāhitapāpattā brāhmaṇāti. Anekakoṭisannicayoti koṭīnaṃ sannicayo
koṭisannicayo, aneko koṭisannicayo yassa soyaṃ anekakoṭisannicayo,
anekakoṭidhanasannicayoti attho. Pahūtadhanadhaññavāti bahuladhanadhaññavā. Purimaṃ
bhūmigatagabbhagatadhanadhaññavasena vuttaṃ, idaṃ niccaparibhogūpagatadhanadhaññavasena vuttanti
veditabbaṃ.
     Ajjhāyakoti na jhāyatīti ajjhāyako, jhānabhāvanārahitoti attho.
Vuttañhetaṃ "na dānime jhāyantīti. Na dānime jhāyantīti kho vāseṭṭha

---------------------------------------------------------------------------------------------
page108.
`ajjhāyakā Ajjhāyakātveva tatiyaṃ 1- akkharaṃ upanibbattan"ti 2- evaṃ
paṭhamakappikakāle jhānavirahitānaṃ brāhmaṇānaṃ garahavacanaṃ uppannaṃ. Idāni mantaṃ
jhāyatīti ajjhāyako, mante parivattetīti iminā atthena pasaṃsavacanaṃ katvā
voharanti. Mante dhāretīti mantadharo. Tiṇṇaṃ vedānanti iruvedayajuvedasāmavedānaṃ
tiṇṇaṃ vedānaṃ. Ayaṃ pana vedasaddo ñāṇasomanassaganthesu dissati. Tathā
hesa "yaṃ brāhmaṇaṃ vedagumābhijaññā, 3- akiñcanaṃ kāmabhave asattan"tiādīsu 4-
ñāṇe dissati. "ye vedajātā vicaranti loke"tiādīsu 5- somanasse. "tiṇṇaṃ
vedānaṃ pāragū sanighaṇḍukeṭubhānan"tiādīsu 6- ganthe. Idhāpi ganthe. 7- Pāragūti
tiṇṇaṃ vedānaṃ oṭṭhapahatakaraṇamattena pāraṃ gatoti pāragū. Lakkhaṇeti
itthilakkhaṇapurisalakkhaṇamahāpurisalakkhaṇādike lakkhaṇe. Itihāseti itiha āsa, itiha
āsāti īdisavacanapaṭisaṃyutte purāṇasaṅkhāte ganthavisese. Sadhammeti brāhmaṇānaṃ
sake dhamme sake ācariyake vā. Pāramiṃ gatoti pāraṃ gato, disāpāmokkho
ācariyo ahosīti attho.
     Athekadivasaṃ so dasaguṇagaṇārādhitapaṇḍito sumedhapaṇḍito  uparipāsādavaratale
rahogato hutvā pallaṅkaṃ ābhujitvā nisinno cintesi "punabbhave
paṭisandhiggahaṇaṃ nāma dukkhaṃ, tathā nibbattanibbattaṭṭhāne sarīrabhedanaṃ,
ahañca jātidhammo jarādhammo byādhidhammo maraṇadhammo, evaṃ bhūtena
mayā ajātiṃ ajaraṃ abyādhiṃ amaraṇaṃ sukhaṃ sivaṃ nibbānaṃ pariyesituṃ vaṭṭati,
avassaṃ bhavacārakato muccitvā nibbānagāminā ekena maggena bhavitabban"ti.
Tena vuttaṃ:-
@Footnote: 1 Sī.,Ma. dutiyaṃ           2 dī.pā. 11/132/81       3 Sī. vedagumaddasāni
@4 khu.su. 25/1066/537    5 aṅ.catukka. 21/57/72
@6 dī.Sī. 9/256/87       7 pa.sū. 1/75/186

---------------------------------------------------------------------------------------------
page109.
        [6] "rahogato nisīditvā        evaṃ cintesahaṃ tadā
             dukkho punabbhavo nāma      sarīrassa ca bhedanaṃ.
        [7]  Jātidhammo jarādhammo      byādhidhammo sahaṃ tadā
             ajaraṃ amaraṃ khemaṃ          pariyesissāmi nibbutiṃ.
        [8]  Yaṃnūnimaṃ pūtikāyaṃ           nānākuṇapapūritaṃ
             chaḍḍayitvāna gaccheyyaṃ      anapekkho anatthiko.
        [9]  Atthi hehiti so 1- maggo  na so sakkā na hetuye
             pariyesissāmi taṃ maggaṃ      bhavato parimuttiyā"ti.
     Ettha pana gāthāsambandhañca anuttānapadānamatthañca vatvāva gamissāma.
Tattha rahogatoti rahasi gato, rahasi ṭhāne nisinno. Evaṃ cintesahanti evaṃ
cintesiṃ ahaṃ. Evanti iminā cintanākāraṃ dasseti. Tadāti tasmiṃ
sumedhapaṇḍitakāle. "evaṃ cintesahan"ti bhagavā iminā attanā saddhiṃ sumedhapaṇḍitaṃ
ekattaṃ karoti. Tasmā tadā so sumedho ahamevāti pakāsento "evaṃ
cintesahaṃ tadā"ti bhagavā uttamapurisavasenāha. Jātidhammoti jātisabhāvo. Esa
nayo sesapadesupi. Nibbutinti nibbānaṃ.
     Yaṃnūnāti parivitakkanatthe nipāto, yadi panāhanti attho. Pūtikāyanti
pūtibhūtaṃ kāyaṃ. Nānākuṇapapūritanti muttakarīsapubbalohitapittasemhakheḷasiṅghāṇikādi-
anekakuṇapapūritaṃ. 2- Anapekkhoti anālayo. Atthīti avassaṃ upalabbhati. Hehitīti
bhavissati, parivitakkanavacanamidaṃ. Na so sakkā na hetuyeti tena maggena 3- na
sakkā na bhavituṃ. So pana maggo hetuyeti hetubhāvāya na na  hoti,
hetuyevāti attho. Bhavato parimuttiyāti bhavabandhanavimuttiyāti attho.
@Footnote: 1 Sī. yo    2 Sī....bharitaṃ    3 Sī. ekena pana maggena

---------------------------------------------------------------------------------------------
page110.
     Idāni attanā parivitakkitamatthaṃ sampādayituṃ "yathāpī"tiādimāha. Yathā
hi loke dukkhassa paṭipakkhabhūtaṃ sukhaṃ nāma atthi, evaṃ bhave sati tappaṭipakkhena
vibhavenāpi bhavitabbaṃ, yathā ca uṇhe sati tassa vūpasamabhūtaṃ sītalampi atthi, evaṃ
rāgādiaggīnaṃ vūpasamena nibbānena bhavitabbaṃ. Yathā ca pāpassa lāmakassa
dhammassa paṭipakkhabhūto kalyāṇo anavajjadhammopi atthiyeva, evameva pāpikāya
jātiyā sati sabbajātikhepanato ajātisaṅkhātena nibbānenāpi bhavitabbamevāti.
Tena vuttaṃ:-
        [10] "yathāpi dukkhe vijjante    sukhaṃ nāmapi vijjati
             evaṃ bhave vijjamāne      vibhavopicchitabbako.
        [11] Yathāpi uṇhe vijjante     aparaṃ vijjati sītalaṃ
             evaṃ tividhaggi vijjante     nibbānaṃ icchitabbakaṃ.
        [12] Yathāpi pāpe vijjante     kalyāṇamapi vijjati
             evameva jāti vijjante    ajātipicchitabbakan"ti.
     Tattha yathāpīti opammatthe nipāto. Sukhanti kāyikacetasikasukhaṃ, suṭṭhu dukkhaṃ
khaṇatīti sukhaṃ. Bhaveti janane. Vibhavoti ajananaṃ, janane vijjamāne ajananadhammopi
icchitabbo. Tividhaggi vijjanteti tividhe rāgādike aggimhi vijjamāneti
attho. Nibbānanti tassa tividhassa rāgādiaggissa nibbāpanaṃ upasamanaṃ nibbānañca
icchitabbaṃ. Pāpeti akusale lāmake. Kalyāṇamapīti kusalamapi. Evamevāti evamevaṃ.
Jāti vijjanteti jātiyā vijjamānāyāti attho. Liṅgabhedañca vibhattilopañca
katvā vuttaṃ. Ajātipīti jātikhepanaṃ ajātinibbānampi icchitabbaṃ.
     Athāhaṃ parampi cintesiṃ "yathā nāma gūtharāsimhi nimuggena purisena
dūratova kamalakuvalayapuṇḍarīkasaṇḍamaṇḍitaṃ vimalasalilaṃ taḷākaṃ disvā' katarena nu

---------------------------------------------------------------------------------------------
page111.
Kho maggena tattha gantabban'ti taḷākaṃ gavesituṃ yuttaṃ. Yaṃ tassa agavesanaṃ,
na so tassa taḷākassa doso, tassa purisasseva doso. Evameva
kilesamaladhovane amatamahātaḷāke vijjamāne yaṃ tassa agavesanaṃ, na so
amatasaṅkhātassa nibbānamahātaḷākassa doso, purisasseva doso. Yathā pana
corehi saṃparivārito puriso palāyanamagge vijjamānepi sace so na palāyati,
na so tassa maggassa doso, tassa purisasseva doso. Evameva kilesacorehi
parivāretvā gahitassa purisassa vijjamāneyeva nibbānamahānagaragāmimhi sive
mahāmagge tassa maggassa agavesanaṃ nāma na maggassa doso, purisasseva
doso. Yathā byādhipīḷito puriso vijjamāne byādhitikicchake vejje sace
taṃ vejjaṃ gavesitvā taṃ byādhiṃ na tikicchāpeti, na so vejjassa doso,
tassa purisasseva doso. Evameva pana yo kilesabyādhiparipīḷito
kilesavūpasamamaggakovidaṃ vijjamānameva ācariyaṃ na gavesati, tasseva doso, na
kilesabyādhivināyakassa ācariyassa doso"ti. Tena vuttaṃ:-
        [13] "yathā gūthagato puriso      taḷākaṃ disvāna pūritaṃ
             na gavesati taṃ taḷākaṃ       na doso taḷākassa so.
        [14] Evaṃ kilesamaladhovaṃ        vijjante amatantaḷe
             na gavesati taṃ taḷākaṃ       na doso amatantaḷe.
        [15] Yathā arīhi pariruddho       vijjante gamanampathe
             na palāyati so puriso      na doso añjasassa so.
        [16] Evaṃ kilesapariruddho       vijjamāne sive pathe
             na gavesati taṃ maggaṃ        na doso sivamañjase.
        [17] Yathāpi byādhito puriso     vijjamāne tikicchake
             na tikicchāpeti taṃ byādhiṃ    na doso so tikicchake.

---------------------------------------------------------------------------------------------
page112.
        [18] Evaṃ kilesabyādhīhi        dukkhito patipīḷito
             na gavesati taṃ ācariyaṃ      na doso so vināyake"ti.
     Tattha gūthagatoti gūthakūpagato, gūthena gato makkhito vā. Kilesamaladhovanti
kilesamalasodhane, 1- bhummatthe paccattavacanaṃ. Amatantaḷeti amatasaṅkhātassa
taḷākassa, sāmiatthe bhummavacanaṃ daṭṭhabbaṃ, anussaraṃ pakkhipitvā vuttaṃ.
Arīhīti paccatthikehi. Pariruddhoti samantato niruddho. Gamanampatheti gamanapathe.
Chandāvināsatthaṃ anussarāgamanaṃ katvā vuttaṃ. Na palāyatīti yadi na
palāyeyya. So purisoti so corehi pariruddho puriso. Añjasassāti maggassa.
Maggassa hi:-
           "maggo pantho patho pajjo    añjasaṃ vaṭumāyanaṃ
             nāvā uttarasetu ca        kullo ca bhisi saṅkamo"ti 2-
bahūni nāmāni. Svāyamidha añjasanāmena vutto. Siveti sabbupaddavābhāvato
sive. Sivamañjaseti sivassa añjasassāti attho. Tikicchaketi vejje.
Na tikicchāpetīti na tikicchāpeyya. Na doso so tikicchaketi tikicchakassa
doso natthi, byādhitasseva dosoti attho. Dukkhitoti sañjātakāyikacetasikadukkho.
Ācariyanti mokkhamaggācariyaṃ. Vināyaketi ācariyassa.
     Evaṃ panāhaṃ cintetvā uttarimpi evaṃ cintesiṃ "yathāpi maṇḍanakajātiko
puriso kaṇṭhe āsattaṃ kuṇapaṃ chaḍḍetvā sukhī gaccheyya, evaṃ mayāpi imaṃ
pūtikāyaṃ chaḍḍetvā anapekkhena nibbānamahānagaraṃ pavisitabbaṃ. Yathā ca
naranāriyo ukkārabhūmiyaṃ uccārapassāvaṃ katvā na taṃ ucchaṅgena vā ādāya
dasante vā veṭhetvā ādāya gacchanti atha kho jigucchamānā oloketumpi
@Footnote: 1 Sī.,i....dhovane            2 khu.cūḷa. 30/568/277 (syā)

---------------------------------------------------------------------------------------------
page113.
Anicchantā anapekkhā chaḍḍetvā gacchanti, evaṃ mayāpi imaṃ pūtikāyaṃ
anapekkhena chaḍḍetvā amataṃ nibbānanagaraṃ pavisituṃ vaṭṭati. Yathā ca nāvikā
nāma jajjaraṃ nāvaṃ udakagāhiniṃ chaḍḍetvā anapekkhāva gacchanti, evamahampi
imaṃ navahi vaṇamukhehi paggharantaṃ kāyaṃ chaḍḍetvā anapekkho nibbānamahānagaraṃ
pavisissāmi. Yathā ca koci puriso muttāmaṇiveḷuriyādīni nānāvidhāni ratanāni
ādāya corehi saddhiṃ maggaṃ gacchanto attano ratanavināsabhayena te core
chaḍḍetvā khemaṃ maggaṃ gaṇhāti, evamayampi pūtikāyo ratanavilopakacorasadiso.
Sacāhaṃ ettha taṇhaṃ karissāmi, ariyamaggakusaladhammaratanāni me nassissanti,
tasmā mayā imaṃ mahācorasadisaṃ karajakāyaṃ chaḍḍetvā nibbānamahānagaraṃ pavisituṃ
vaṭṭatī"ti. Tena vuttaṃ:-
        [19] "yathāpi kuṇapaṃ puriso        kaṇṭhe baddhaṃ jigucchiya
             mocayitvāna gaccheyya       sukhī serī sayaṃvaSī.
        [20] Tathevimaṃ pūtikāyaṃ           nānākuṇapasañcayaṃ
             chaḍḍayitvāna gaccheyyaṃ       anapekkho anatthiko.
        [21] Yathā uccāraṭṭhānamhi 1-    karīsaṃ naranāriyo
             chaḍḍayitvāna gacchanti        anapekkhā anatthikā.
        [22] Evamevāhaṃ imaṃ kāyaṃ       nānākuṇapapūritaṃ
             chaḍḍayitvāna gacchissaṃ        vaccaṃ katvā yathā kuṭiṃ.
        [23] Yathāpi jajjaraṃ nāvaṃ         paluggaṃ udagāhiniṃ 2-
             sāmī chaḍḍetvā gacchanti     anapekkhā anatthikā.
        [24] Evamevāhaṃ imaṃ kāyaṃ       navacchiddaṃ dhuvassavaṃ
             chaḍḍayitvāna gacchissaṃ        jiṇṇanāvaṃva sāmikā.
@Footnote: 1 Ma. ussāsaṭṭhānamhi, ussāsaṭhānamhi (syā)
@2 Sī. udakagāhīṇiṃ, paluttaṃ udakagāhiniṃ (syā)

---------------------------------------------------------------------------------------------
page114.
        [25] Yathāpi puriso corehi       gacchanto bhaṇḍamādiya
             bhaṇḍacchedabhayaṃ disvā        chaḍḍayitvāna gacchati.
        [26] Evameva ayaṃ kāyo        mahācorasamo viya
             pahāyimaṃ gamissāmi          kusalacchedanābhayā"ti.
     Tattha yathāpi kuṇapaṃ purisoti yathāpi daharo yuvā maṇḍanakajātiko
puriso ahikuṇapena vā kukkurakuṇapena vā manussakuṇapena vā kaṇṭhe
āsattena aṭṭīyitvā harāyitvā jigucchitvā taṃ kuṇapaṃ mocetvā gaccheyya.
Sukhīti sukhito. Serīti yathicchakavihārī. Nānākuṇapasañcayanti anekavidhakuṇaparāsibhūtaṃ.
"nānākuṇapapūritan"tipi pāṭho.
     Uccāraṭṭhānamhīti uccārenti vaccaṃ karonti etthāti uccāro,
uccāro ca so ṭhānañceti uccāraṭṭhānaṃ. Atha vā ussāsiyyatīti ussāso,
vaccassetaṃ nāmaṃ, tassa ṭhānaṃ ussāsaṭṭhānaṃ, tasmiṃ ussāsaṭṭhānamhi,
ukkāraṭṭhāneti attho. Vaccaṃ katvā yathā kuṭinti vaccaṃ katvā kuṭiṃ naranāriyo
viyāti attho.
     Jajjaranti jiṇṇaṃ. Palugganti palujjantiṃ, vikirantinti attho.
Udagāhininti udakagāhiniṃ. Sāmīti nāvāsāmikā. Navacchiddanti cakkhusotādīhi
navahi vaṇamukhehi chiddāvacchiddehi yuttattā navacchiddaṃ. Dhuvassavanti
dhuvanissandaṃ, niccaṃ  paggharaṇāsucinti attho.
     Bhaṇḍamādiyāti yaṅkiñci bhaṇḍaṃ ādiya. Bhaṇḍacchedabhayaṃ disvāti
bhaṇḍassa acchindanena bhayaṃ disvāti attho. Evamevāti so bhaṇḍamādāya
gacchanto puriso viya. Ayaṃ kāyoti ayaṃ pana kucchitānaṃ paramajegucchānaṃ
āyoti kāyo. Āyoti uppattiṭṭhānaṃ. Āyanti tatoti āyo, kucchitā
kesādayo. Iti kucchitānaṃ kesādīnaṃ āyoti kāyo. Mahācorasamo viyāti

---------------------------------------------------------------------------------------------
page115.
Cakkhuādīhi rūpādīsu piyarūpesu sārajjanādivasena pāṇātipātādinnādānādicoro 1-
hutvā sabbakusalaṃ vilumpatīti mahācorasamo. Tasmā yathā so ratanabhaṇḍamādāya
corehi saddhiṃ gacchanto puriso te core pahāya gacchati, evamevāhampi
imaṃ mahācorasamaṃ kāyaṃ pahāya attano sotthibhāvakaraṃ maggaṃ gavesituṃ
gamissāmīti atthasambandho veditabbo. Kusalacchedanābhayāti kusaladhammavilopanabhayenāti 2-
attho.
     Athevaṃ sumedhapaṇḍito nānāvidhāhi upamāhi nekkhammakāraṇaṃ cintetvā
punapi cintesi "imaṃ mahādhanarāsiṃ saṃharitvā mayhaṃ pitupitāmahādayo paralokaṃ
gacchantā ekakahāpaṇampi gahetvā na gatā, mayā pana gahetvā gamanakāraṇaṃ
kātuṃ vaṭṭatī"ti gantvā rañño ārocesi "ahaṃ mahārāja jātijarādīhi
upaddutahadayo agārasmā anagāriyaṃ pabbajissāmi, mayhaṃ anekakoṭisatasahassaṃ
dhanaṃ atthi, taṃ devo paṭipajjatū"ti rājā āha "na mayhaṃ te dhanena attho,
tvaṃyeva yadicchakaṃ karohī"ti.
     So ca "sādhu devā"ti nagare bheriṃ carāpetvā mahājanassa dānaṃ datvā
vatthukāme ca kilesakāme ca pahāya amaravaranagarasadisato amaranagarato nikkhamitvā
ekakova nānāmigagaṇavante himavante dhammikaṃ nāma pabbataṃ nissāya assamaṃ
katvā tattha paṇṇasālaṃ katvā pañcadosavivajjitaṃ caṅkamaṃ māpetvā aṭṭhaguṇasamupetaṃ
abhiññābalaṃ samāharituṃ navadosasamannāgataṃ sāṭakaṃ pajahitvā dvādasaguṇamupāgataṃ
vākacīraṃ nivāsetvā pabbaji. Evaṃ pana so pabbajito aṭṭhadosasamākiṇṇaṃ
paṇṇasālaṃ pahāya dasaguṇasamannāgataṃ rukkhamūlaṃ upagantvā sabbadhaññavikatiṃ
pahāya pavattaphalabhojano hutvā nisajjaṭṭhānacaṅkamanavasena padhānaṃ padahanto
@Footnote: 1 Sī.,i....paro             2 Ma. kusalakamMa...

---------------------------------------------------------------------------------------------
page116.
Sattāhabbhantareyeva aṭṭhannaṃ samāpattīnaṃ pañcannañca abhiññānaṃ lābhī ahosi.
Tena vuttaṃ:-
        [27] "evāhaṃ cintayitvāna    nekakoṭisataṃ dhanaṃ
             nāthānāthānaṃ datvāna    himavantamupāgamiṃ.
        [28] Himavantassāvidūre       dhammiko nāma 1- pabbato
             assamo sukato mayhaṃ     paṇṇasālā sumāpitā.
        [29] Caṅkamaṃ tattha māpesiṃ     pañcadosavivajjitaṃ
             aṭṭhaguṇasamupetaṃ         abhiññābalamāhariṃ.
        [30] Sāṭakaṃ pajahiṃ tattha       navadosasamupāgataṃ
             vākacīraṃ nivāsesiṃ       dvādasaguṇamupāgataṃ.
        [31] Aṭṭhadosasamākiṇṇaṃ       pajahiṃ paṇṇasālakaṃ
             upāgamiṃ rukkhamūlaṃ        guṇe dasahupāgataṃ.
        [32] Vāpitaṃ ropitaṃ dhaññaṃ      pajahiṃ niravasesato
             anekaguṇasampannaṃ        pavattaphalamādiyiṃ.
        [33] Tatthappadhānaṃ padahiṃ       nisajjaṭṭhānacaṅkame
             abbhantaramhi sattāhe    abhiññābalapāpuṇin"ti.
     Tattha evāhanti evaṃ ahaṃ, heṭṭhā vuttappakārena cintetvāti attho.
Nāthānāthānanti sanāthānamanāthānañca aḍḍhānañceva daliddānañca "atthikā
gaṇhantū"ti saha koṭṭhāgārehi datvāti attho. Himavantassāvidūreti
himavantapabbatarājassa avidūre samīpe. Dhammiko nāma pabbatoti evaṃnāmako pabbato,
kasmā panāyaṃ dhammikoti? yebhuyyena pana bodhisattā isipabbajjaṃ pabbajitvā
@Footnote: 1 Sī. dhammako nāma

---------------------------------------------------------------------------------------------
page117.
Taṃ pabbataṃ upanissāya abhiññāyo nibbattetvā samaṇadhammaṃ akaṃsu. Tasmā
samaṇadhammassa nissayabhūtattā "dhammiko"tveva pākaṭo ahosi. Assamo sukato
mayhantiādinā sumedhapaṇḍitena assamapaṇṇasālā caṅkamā sahatthā māpitā
viya vuttā, na ca pana sahatthā māpitā, kintu sakkena devena pesite
vissakammunā 1- devaputtena nimmitā. Bhagavā pana tadā attano puññānubhāvena
nibbattaṃ taṃ sampadaṃ sandhāya "sāriputta tasmiṃ pabbate:-
            assamo sukato mayhaṃ      paṇṇasālā sumāpitā
            caṅkamaṃ tattha māpesiṃ      pañcadosavivajjitan"ti-
ādimāha.
     Tattha paṇṇasālāti paṇṇachadanasālā. Tatthāti tasmiṃ assamapade.
Pañcadosavivajjitanti pañcahi caṅkamadosehi vivajjitaṃ. Katame pañca caṅkamadosā
nāma? thaddhavisamatā antorukkhatā gahanacchannatā atisambādhatā ativisālatāti
imehi pañcahi dosehi vivajjitaṃ. Ukkaṭṭhaparicchedena dīghato saṭṭhiratano
vitthārato diyaḍḍharatano caṅkamo vutto. Atha vā pañcadosavivajjitanti pañcahi
nīvaraṇadosehi vivajjitaṃ parihīnaṃ abhiññābalamāharinti iminā uttarapadena
sambandho daṭṭhabbo. 2- Aṭṭhaguṇasamupetanti "evaṃ samāhite citte parisuddhe
pariyodāte anaṅgaṇe vigatūpakkilese mudubhūte kammaniye ṭhite āneñjappatte"ti
evaṃ vuttehi aṭṭhaguṇehi 3- samannāgataṃ abhiññābalaṃ āhariṃ ānesinti attho.
     Keci pana "aṭṭhahi samaṇasukhehi upetaṃ, aṭṭhimāni samaṇasukhāni nāma
dhanadhaññapariggahābhāvo, anavajjapiṇḍapātapariyesanabhāvo, nibbutapiṇḍabhuñjanabhāvo,
raṭṭhaṃ pīḷetvā dhanadhaññādīsu gaṇhantesu rājapurisesu
@Footnote: 1 Ma. vissukammunā      2 abhi.A. 1/39
@3 vi.mahā.vi. 1/12/5, dī.Sī. 9/234, 236/77-84.
@Ma.mū. 12/384-6, 431-3/344, 379-80

---------------------------------------------------------------------------------------------
page118.
Raṭṭhapīḷanakilesābhāvo, upakaraṇesu nicchandarāgabhāvo, coravilopane nibbhayabhāvo,
rājarājamahāmattehi asaṃsaṭṭhabhāvo, catūsu disāsu appaṭihatabhāvoti imehi aṭṭhahi
samaṇasukhehi upetaṃ samupetaṃ assamaṃ māpesin"ti assamena sambandhaṃ katvā
vadanti, taṃ pāḷiyā na sameti.
     Sāṭakanti vatthaṃ. Tatthāti tasmiṃ assame. Navadosamupāgatanti sāriputta
tattha vasanto attano nivatthapārutaṃ mahagghasāṭakaṃ pajahiṃ pariccajiṃ. Sāṭakaṃ
pajahanto ca tattha nava dose disvā pajahinti dīpeti. Tāpasapabbajjaṃ
pabbajitānaṃ hi sāṭakasmiṃ nava dosā pakāsitā. Katame nava? sāṭakassa
mahagghabhāvo, parapaṭibaddhabhāvo, paribhogena lahukaṃ kilissanabhāvo, kiliṭṭho ca
dhovitabbo puna rajitabbo ca hoti paribhogena jīraṇabhāvo, jiṇṇassa puna
tunnakaraṇaṃ vā aggaḷadānaṃ vā kātabbaṃ hoti puna pariyesanāya durabhisambhavabhāvo,
tāpasapabbajjāya ananucchavikabhāvo, paccatthikānaṃ sādhāraṇabhāvo, yathā naṃ na
paccatthikā gaṇhanti, evaṃ gopetabbo hoti paridahato vibhūsanaṭṭhānabhāvo,
gahetvā carantassa mahicchabhāvoti etehi navahi dosehi 1- upagataṃ sāṭakaṃ pahāya
vākacīraṃ nivāsesinti dīpeti. Vākacīranti muñjatiṇaṃ hīrāhīraṃ katvā ganthetvā
kataṃ vākamayacīraṃ nivāsanapārupanatthāya ādiyinti attho. Dvādasaguṇamupāgatanti
dvādasahi ānisaṃsehi upetaṃ. Ettha guṇasaddo ānisaṃsaṭṭho "sataguṇā dakkhiṇā
pāṭikaṅkhitabbā"tiādīsu 2- viya. Makāro padasandhikaro. Vākacīrasmiṃ dvādasānisaṃsā
appagghatā, aparāyattatā, sahatthā kātuṃ sakkuṇeyyatā, (3)- paribhogena
jiṇṇepi sibbitabbābhāvo, corabhayābhāvo, pariyesantassa sukhena karaṇabhāvo,
tāpasapabbajjāya sāruppabhāvo, sevamānassa vibhūsanaṭṭhānābhāvo, cīvarappaccaye
@Footnote: 1 apadāna-ṭṭha. 1/11 (cha.Ma.)    2 Ma.u. 14/379/324
@3 Ma. (paribhogena saṇikaṃ kilissati)

---------------------------------------------------------------------------------------------
page119.
Appicchabhāvo, paribhogasukhabhāvo, vākuppattiyā sulabhabhāvo, vākacīre naṭṭhepi
anapekkhabhāvoti imehi dvādasahi guṇehi sampannaṃ. 1-
     Atha sumedhapaṇḍito tattha paṇṇasālāyaṃ viharanto paccūsasamaye paccuṭṭhāya
attano nikkhamanakāraṇaṃ paccavekkhamāno evaṃ kira cintesi "ahaṃ pana
navakanakakaṭakanūpurādisaṅghaṭṭanasaddasammissitamadhurahasitakathitagehajanaramaṇīyaṃ
uḷāravibhavasobhitaṃ suravarabhavanākāramagāraṃ kheḷapiṇḍaṃ viya pahāya vivekārāmatāya
sabbajanapāpapavāhanaṃ tapovanaṃ paviṭṭhosmi, idha pana me paṇṇasālāya vāso
dutiyo gharāvāso viya hoti, handāhaṃ rukkhamūle vaseyyan"ti. Tena vuttaṃ:-
       #[31] "aṭṭhadosasamākiṇṇaṃ      pajahiṃ paṇṇasālakan"ti.
     Tattha aṭṭhadosasamākiṇṇanti aṭṭhahi dosehi samākiṇṇaṃ saṃyuttaṃ. Katamehi
aṭṭhahi? mahāsambhārehi nipphādanīyatā, tiṇapaṇṇamattikādīhi niccaṃ paṭijagganīyatā,
senāsanaṃ nāma mahallakassa pāpuṇātīti avelāya vuṭṭhāpiyamānassa cittekaggatā
na hotīti vuṭṭhāpanīyabhāvo, sītuṇhassa paṭighātena kāyassa sukhumālakaraṇabhāvo,
gharaṃ paviṭṭhena yaṅkiñci pāpaṃ sakkā kātunti garahapaṭicchādanakaraṇabhāvo,
"mayhamidan"ti sapariggahabhāvo, gehassa atthibhāvo sadutiyakavāso,
ūkāmaṅkuṇagharagoḷikādīnaṃ 2- sādhāraṇatāya bahusādhāraṇabhāvoti iti ime aṭṭha ādīnave 3-
disvā mahāsatto paṇṇasālaṃ pajahiṃ.
     Guṇe dasahupāgatanti channaṃ paṭikkhipitvā dasahi guṇehi upetaṃ, rukkhamūlaṃ
upagatosmīti attho. Katamehi dasahi? appasamārambhatā, upagamanamattamevettha
hotīti sulabhānavajjatā, abhiṇhaṃ tarupaṇṇavikāradassanena aniccasaññā-
samuṭṭhāpanatā, senāsanamaccherābhāvo, tattha hi pāpaṃ karonto lajjatīti
@Footnote: 1 apadāna-ṭṭha. 1/11, abhi.A. 1/41
@2 Sī. ūkāmaṅguṇa...     3 apadāna-ṭṭha. 1/12 (cha.Ma.)

---------------------------------------------------------------------------------------------
page120.
Pāpakaraṇārahābhāvo, pariggahakaraṇābhāvo, devatāhi saha vāso, channapaṭikkhepo,
paribhogasukhatā, rukkhamūlasenāsanassa gatagataṭṭhāne sulabhatāya anapekkhabhāvoti
iti ime dasa guṇe 1- disvā rukkhamūlaṃ upagatosmīti vadati. Āha ca:-
           "vaṇṇito buddhaseṭṭhena       nissayoti ca bhāsito
            nivāso pavivittassa         rukkhamūlasamo kuto.
            Āvāsamaccherahare         devatāparipālite
            pavivitte vasanto hi        rukkhamūlamhi subbato.
            Abhirattāni nīlāni          paṇḍūni patitāni ca
            passanto tarupaṇṇāni        niccasaññaṃ panūdati.
            Tasmā hi buddhadāyajjaṃ       bhāvanābhiratālayaṃ
            vivittaṃ nātimaññeyya        rukkhamūlaṃ vicakkhaṇo"ti. 2-
     Atha sumedhapaṇḍito paṇṇasālāya diṭṭhadoso hutvā rukkhamūlasenāsane
laddhānisaṃso viharanto uttaripi cintesi "āhāratthāya me gāmagamanaṃ
āhārapariyesanadukkhaṃ, nāhaṃ kenaci pārijuññena nikkhamitvā āhāratthāya pabbajito,
āhārapariyesanamūlassa ca dukkhassa pamāṇaṃ natthi, yannūnāhaṃ pavattaphalena
yāpeyyan"ti. Imaṃ pana atthavisesaṃ dīpento:-
    #[32-33] "vāpitaṃ ropitaṃ dhaññaṃ    pajahiṃ niravasesato
              anekaguṇasampannaṃ      pavattaphalamādiyin"ti-
ādimāha.
     Tattha vāpitanti vapitvā nipphannaṃ. Ropitanti ropitvā nipphannaṃ,
vapanaropanavasena duvidhāva sassanipphatti, taṃ duvidhampi attano appicchatāya
@Footnote: 1 apadāna-ṭṭha. 1/13 (cha.Ma.)          2 visuddhi. 1/93 (syā)

---------------------------------------------------------------------------------------------
page121.
Pahāya pavattaphalena yāpesiṃ. Pavattaphalanti sayameva patitaphalaṃ ādiyinti
paribhuñjiṃ.
            "pavattaphalasantuṭṭho         aparāyattajīviko
             pahīnāhāraloluppo        hoti cātuddiso muni.
             Jahāti rasataṇhañca         ājīvo tassa sujjhati
             tasmā hi nātimaññeyya     pavattaphalabhojanan"ti 1-
evaṃ pavattamāno sumedhapaṇḍito nacirasseva antosattāhe aṭṭha samāpattiyo
pañca abhiññāyo ca pāpuṇi. Imamatthaṃ pakāsentena "tatthappadhānaṃ padahin"tiādi
vuttaṃ. Tattha tatthāti tasmiṃ assame. Padhānanti vīriyaṃ, vīriyaṃ hi padahitabbato
padhānabhāvakaraṇato vā "padhānan"ti vuccati. Padahinti vīriyamārabhiṃ.
Nisajjaṭṭhānacaṅkameti nisajjāya ca ṭhānena ca caṅkamena ca.
     Sumedhapaṇḍito pana seyyaṃ paṭikkhipitvā nisajjaṭṭhānacaṅkameheva
rattindivaṃ vītināmetvā sattāhabbhantareyeva abhiññābalaṃ pāpuṇi. Evaṃ pana
abhiññābalaṃ patvā sumedhatāpase samāpattisukhena vītināmente tadā
sabbajanasaṅgahakaro mārabalabhayaṃkaro ñāṇadīpaṅkaro dīpaṅkaro nāma satthā loke
udapādi.
     Saṅkhepeneva tassāyamanupubbikathā:- ayaṃ kira dīpaṅkaro nāma mahāsatto
samattiṃsa pāramiyo pūretvā vessantarattabhāvasadise attabhāve ṭhito
paṭhavikampanādīni mahādānāni datvā āyupariyosāne tusitapure nibbattitvā tattha
yāvatāyukaṃ ṭhatvā dasasahassacakkavāḷadevatāhi sannipatitvā:-
           "kālo kho te 2- mahāvīra   uppajja mātukucchiyaṃ
            sadevakaṃ tārayanto         bujjhassu amataṃ padan"ti 3-
@Footnote: 1 visuddhi. 1/83 thokaṃ visadisaṃ (syā)    2 pāḷi. kāloyaṃ te
@3 khu.buddha. 33/1/413 (syā)

---------------------------------------------------------------------------------------------
page122.
Vutte tato so devatānaṃ vacanaṃ sutvā ca pañca mahāvilokanāni viloketvā
tato cuto rammavatīnagare attano yasavibhūtiyā vijitavāsudevassa naradevassa
sudevassa nāma rañño kule sumedhāya deviyā kucchismiṃ āsāḷhipuṇṇamiyā
uttarāsāḷhanakkhattena paṭisandhiṃ gahetvā mahatā parivārena parihariyamāno
mahādeviyā kucchimhi maṇikūṭagato viya kenaci asucinā amakkhito dasa māse
vasitvā saliladharavivaragato saradakālacando viya tassā udarato nikkhami.
                          Dvattiṃsa pubbanimitta
     tassa pana dīpaṅkarakumārassa paṭisandhikkhaṇepi vijātakkhaṇepi dvattiṃsa
pubbanimittāni 1- pāṭihāriyāni pāturahesuṃ. Sabbesu sabbaññubodhisattesu
mātukucchiṃ okkamantesu nikkhamantesu sambujjhantesu dhammacakkaṃ pavattantesūti
imesu catūsu ṭhānesu dvattiṃsa pāṭihāriyāni pavattanteva. Tasmā mayā
pākaṭattā dīpaṅkarakumārassa jātiyaṃ dassitāni:-
                 "dīpaṅkare cārukare kumāre
                  sivaṅkare santikareva jāte 2-
                  pakampi saṅkampi tadā samantā
                  sahassasaṅkhyā dasalokadhātu.
         Cakkavāḷasahassesu          dasasahasseva devatā
         ekasmiṃ cakkavāḷasmiṃ        tadā sannipatiṃsu tā.
         Bodhisattaṃ mahāsattaṃ         jātamattantu devatā
         paṭhamaṃ paṭiggaṇhiṃsu           pacchā taṃ manujā pana.
@Footnote: 1 su.vi. 2/31/34-5, pa.sū. 3/207/134-5, apadāna-ṭṭha. 1/62-63
@jātaka-ṭṭha. 1/60-61 (cha.Ma.)  2 Sī. santikaretha jāte

---------------------------------------------------------------------------------------------
page123.
                  Avāditā kenaci cammanaddhā
                  supokkharā dundubhiyo ca vīṇā
                  aghaṭṭitānābharaṇāni tasmiṃ
                  khaṇe samantā madhuraṃ raviṃsu.
                  Chijjiṃsu sabbattha ca bandhanāni
                  sayaṃ vigacchiṃsu ca sabbarogā
                  rūpāni passiṃsu ca jātiandhā
                  saddaṃ samantā badhirā suṇiṃsu.
                  Anussatiṃ jātijaḷā manussā
                  labhiṃsu yānaṃ padasāva paṅgulā
                  videsayātā sayameva nāvā
                  sapaṭṭanaṃ sīghamupāgamiṃsu.
                  Ākāsaṭṭhaṃ 1- bhūmigatañca sabbaṃ
                  sayaṃ samantā ratanaṃ viroci
                  nibbāyi ghore niraye hutāso
                  nadīsu toyampi ca nappavatti.
                  Lokantare dukkhanirantarepi
                  pabhā uḷārā vipulā ahosi
                  tathā tadā santataraṅgamālo
                  mahāsamuddo madhurodakoyaṃ.
@Footnote: 1 Sī.,i. ākāsagaṃ

---------------------------------------------------------------------------------------------
page124.
                  Na vāyi vāto pharuso kharo vā
                  samphullapupphā taravo ahesuṃ
                  viroci cando adhikaṃ satāro
                  na cāpi uṇho suriyo ahosi.
                  Khagā nabhamhāpi 1- ca rukkhato ca
                  haṭṭhāva heṭṭhā paṭhavī bhajiṃsu
                  mahācatuddīpagato ca megho
                  pavassi toyaṃ madhuraṃ samantā.
                  Ṭhatvāva dibbe bhavane sakasmiṃ
                  pasannacittā pana devatāyo 2-
                  nacciṃsu gāyiṃsu ca vādayiṃsu
                  seḷiṃsu tā keḷimakaṃsu ceva.
                  Sayaṃ kira dvāramahākavāṭā
                  khaṇeva tasmiṃ vivaṭā ahesuṃ
                  mahājane neva khudā pipāsā
                  pīḷesi lokaṃ kira kañci kañci.
                  Ye niccaverā pana pāṇisaṅghā
                  te mettacittaṃ paramaṃ labhiṃsu
                  kākā ulūkehi cariṃsu saddhiṃ
                  koṇā 3- varāhehi akaṃsu keḷiṃ.
@Footnote: 1 Sī.,i.,Ma. nagamhā        2 i. devakāyā       3 Ma. kokā

---------------------------------------------------------------------------------------------
page125.
                  Ghorāpi sappānamukhāpi sappā 1-
                  kīḷiṃsu kāmaṃ nakulehi saddhiṃ
                  gaṇhiṃsu majjārasiresu yūkā 2-
                  vissatthacittā gharamūsikāpi.
                  Buddhantarenāpi aladdhatoye
                  pisācaloke vigatā pipāsā
                  khujjā ahesuṃ samacārukāyā
                  mūgā ca vācaṃ madhuraṃ labhiṃsu.
                  Pasannacittā pana pāṇisaṅghā
                  tadaññamaññaṃ piyamālapiṃsu
                  assā ca hesiṃsu pahaṭṭhacittā
                  gajjiṃsu mattā varavāraṇāpi.
                  Surabhicandanacuṇṇasamākulā
                  kusumakuṅkumadhūpasugandhinī
                  vividhacārumahaddhajamālinī
                  dasasahassi ahosi samantato"ti.
     Tatra hissa dasasahassilokadhātukampo sabbaññutaññāṇapaṭilābhassa
pubbanimittaṃ, devatānaṃ ekacakkavāḷe sannipāto dhammacakkappavattanakāle
ekappahāreneva sannipatitvā dhammapaṭiggahaṇassa pubbanimittaṃ, paṭhamaṃ devatānaṃ
paṭiggahaṇaṃ catunnaṃ rūpāvacarajjhānānaṃ paṭilābhassa pubbanimittaṃ, pacchā manussānaṃ
@Footnote: 1 Ma. ghoravisānaghorāpi sappā      2 Ma. majjārasaresu yutā

---------------------------------------------------------------------------------------------
page126.
Paṭiggahaṇaṃ catunnaṃ arūpāvacarajjhānānaṃ paṭilābhassa pubbanimittaṃ cammanaddhadundubhīnaṃ
sayameva vajjanaṃ mahantiyā dhammabheriyā anusāvanassa pubbanimittaṃ, vīṇābharaṇānaṃ
sayameva vajjanaṃ anupubbavihārapaṭilābhassa pubbanimittaṃ, bandhanānaṃ sayameva chedo
asmimānasamucchedassa pubbanimittaṃ, mahājanassa sabbarogavigamo catusaccaphalapaṭilābhassa
pubbanimittaṃ, jaccandhānaṃ rūpadassanaṃ dibbacakkhupaṭilābhassa pubbanimittaṃ, badhirānaṃ
saddassavanaṃ dibbasotadhātupaṭilābhassa pubbanimittaṃ.
     Jātijaḷānaṃ anussatuppādo catusatipaṭṭhānapaṭilābhassa pubbanimittaṃ,
paṅgulānaṃ padasā gamanaṃ caturiddhipādapaṭilābhassa pubbanimittaṃ, videsagatānaṃ
nāvānaṃ sapaṭṭanāgamanaṃ catupaṭisambhidādhigamassa. Ratanānaṃ sayameva virocanaṃ
dhammobhāsapaṭilābhassa, niraye agginibbāyanaṃ ekādasagginibbāyanassa, nadīsu
toyassa nappavattanaṃ catuvesārajjapaṭilābhassa, lokantare āloko avijjandhakāraṃ
vidhametvā ñāṇālokadassanassa, mahāsamuddassa madhurodakatā nibbānarasena
ekarasabhāvassa, vātassa avāyanaṃ dvāsaṭṭhidiṭṭhigatabhedanassa, tarūnaṃ pupphitabhāvo
vimuttipupphehi pupphitabhāvassa pubbanimittaṃ.
     Candassa ativirocanaṃ bahujanakantatāya pubbanimittaṃ, sūriyassa nātiuṇhavimalabhāvo
kāyikacetasikasukhuppattiyā, khagānaṃ nagādīhi paṭhavigamanaṃ ovādaṃ
sutvā mahājanassa  pāṇehi saraṇagamanassa, mahato catuddīpagatameghassa pavassanaṃ
mahato dhammavassassa, devatānaṃ sakasakabhavanesveva ṭhatvā naccādīhi kīḷanaṃ
buddhabhāvaṃ patvā udānudānassa, 1- dvārakavāṭānaṃ sayameva vivaraṇaṃ
aṭṭhaṅgikamaggadvāravivaraṇassa, khudāpīḷanassa abhāvo kāyagatāsatiyā amatapaṭilābhassa,
pipāsāpīḷanassa abhāvo vimuttisukhena sukhitabhāvassa, verīnaṃ mettacittapaṭilābho
@Footnote: 1 Sī. uddānuddānassa

---------------------------------------------------------------------------------------------
page127.
Catubrahmavihārapaṭilābhassa, dasasahassilokadhātuyā ekadhajamālitā ariyadhajamālitāya
pubbanimittaṃ, sesavisesā pana sesabuddhaguṇapaṭilābhassa pubbanimittānīti veditabbā.
     Atha dīpaṅkarakumāro mahatiyā sampattiyā paricāriyamāno anukkamena
bhaddaṃ yobbanaṃ patvā tiṇṇaṃ utūnaṃ anucchavikesu tīsu pāsādesu devalokasiriṃ
viya rajjasirimanubhavanto uyyānakīḷāya gamanasamaye anukkamena
jiṇṇabyādhimatasaṅkhāte tayo devadūte disvā sañjātasaṃvego nivattitvā
sudassananagarasadisavibhavasobhaṃ rammavatī nāma nagaraṃ pāvisi. Nagaraṃ pavisitvā puna catutthavāre
hatthācariyaṃ pakkosāpetvā etadavoca "ahaṃ tāta uyyānadassanatthāya nikkhamissāmi
hatthiyānāni kappāpehī"ti. So "sādhu devā"ti paṭisuṇitvā caturāsītihatthisahassāni
kappāpesi. Atha vissakammo 1- nāma devaputto bodhisattaṃ nānāvirāgavasananivāsanaṃ
āmukkamuttāhārakeyūraṃ 2- ruciranavakanakaṭakamakuṭakuṇḍaladharaṃ paramasurabhikusumamālasamalaṅkata-
siroruhaṃ samalaṅkari kira. Atha dīpaṅkarakumāro devakumāro viya caturāsītiyā
hatthisahassehi parivuto hatthikkhandhavaragato mahatā balakāyena parivuto ratijananaṃ uyyānaṃ
pavisitvā hatthikkhandhato orayha taṃ uyyānamanusañcaritvā paramaruciradassane
sakahadayasītale silātale nisīditvā pabbajjāya cittaṃ uppādesi. Taṅkhaṇaññeva
suddhāvāsakhīṇāsavo mahābrahmā aṭṭha samaṇaparikkhāre ādāya mahāpurisassa
cakkhupathe pāturahosi.
     Mahāpuriso taṃ disvā "kimidan"ti pucchitvā "samaṇaparikkhāro"ti sutvā
alaṅkārabhaṇḍaṃ omuñcitvā pasādhanabhaṇḍāgārikassa hatthe datvā maṅgalakhaggamādāya
saddhiṃ makuṭena kese chanditvā antalikkhe ākāse ukkhipi. Atha sakko
devarājā suvaṇṇacaṅkoṭakena taṃ kesamakuṭaṃ ādāya sinerumuddhani tiyojanappamāṇaṃ
indanīlamaṇimayaṃ makuṭacetiyaṃ nāma akāsi. Atha mahāpuriso devadattiyaṃ arahattadhajaṃ
@Footnote: 1 Ma. visukammo      2 Sī. āmuttamuttaṅkita...

---------------------------------------------------------------------------------------------
page128.
Kāsāvaṃ paridahitvā sāṭakayugaṃ ākāse khipi. Taṃ brahmā paṭiggahetvā
brahmaloke dvādasayojanikaṃ sabbaratanamayaṃ cetiyamakāsi. Dīpaṅkarakumāraṃ pana
pabbajjantaṃ ekā purisakoṭi anupabbaji. Tāya pana parisāya parivuto bodhisatto
dasa māse padhānacariyaṃ acari. Atha visākhapuṇṇamāya aññataraṃ nagaraṃ piṇḍāya
pāvisi.
     Tasmiṃ kira nagare taṃdivasaṃ devatānaṃ balikaraṇatthāya nirudakapāyāsaṃ paciṃsu.
Tassa pana mahāsattassa saparisassa piṇḍāya paviṭṭhassa manussā adaṃsu. Taṃ kira
sabbesaṃ koṭisaṅkhyānaṃ bhikkhūnaṃ pariyattaṃ ahosi. Mahāpurisassa pana patte
devatā dibbojaṃ pakkhipiṃsu. Taṃ paribhuñjitvā tattheva sālavane divāvihāraṃ
vītināmetvā sāyanhasamaye  paṭisallānā vuṭṭhāya gaṇaṃ vissajjetvā sunandena
nāmājīvakena dinnā aṭṭha tiṇamuṭṭhiyo gahetvā pipphalibodhirukkhamūlaṃ gantvā
tiṇasantharaṃ santharitvā navutihatthaṃ bodhikkhandhaṃ piṭṭhito katvā pallaṅkaṃ ābhujitvā
caturaṅgavīriyaṃ adhiṭṭhahitvā bodhirukkhamūle nisīdi.
     Tato mārabalaṃ vidhamitvā rattiyā paṭhamayāme pubbenivāsaṃ anussaritvā
majjhimayāme dibbacakkhuṃ visodhetvā pacchimayāme anulomapaṭilomavasena paccayākāraṃ
sammasitvā ānāpānacatutthajjhānaṃ samāpajjitvā tato vuṭṭhāya pañcasu khandhesu
abhinivisitvā udayabbayavasena samapaññāya lakkhaṇāni disvā yāva gotrabhuñāṇaṃ
vipassanaṃ vaḍḍhetvā aruṇodaye ariyamaggena sakalabuddhaguṇe paṭivijjhitvā
buddhasīhanādaṃ naditvā sattasattāhaṃ bodhisamīpeyeva vītināmetvā brahmuno
dhammadesanaṃ paṭiññāya sunandārāme dhammacakkaṃ pavattetvā koṭisatānaṃ devamanussānaṃ
dhammāmataṃ pāyetvā catuddīpikamahāmegho viya dhammavassaṃ vassento mahājanassa
bandhanamokkhaṃ karonto janapadacārikaṃ vicari.

---------------------------------------------------------------------------------------------
page129.
     Tadā kira sumedhapaṇḍito samāpattisukhena vītināmento neva paṭhavikampanamaddasa
na tāni nimittāni. Tena vuttaṃ:-
     [34] "evaṃ me siddhippattassa   vasībhūtassa sāsane
          dīpaṅkaro nāma jino      uppajji lokanāyako.
     [35] Uppajjante ca jāyante   bujjhante dhammadesane
          caturo nimitte nāddasaṃ    jhānaratisamappito"ti.
     Tattha evanti idāni vattabbaṃ nidasseti. Meti mama. Siddhippattassāti
pañcābhiññāsiddhippattassa. Vasībhūtassāti bhūtavasissa, ciṇṇavasībhāvamupagatassāti
attho. Sāsaneti vivekamānasānaṃ 1- sāsane, anādaralakkhaṇe sāmivacanaṃ daṭṭhabbaṃ.
Jinoti kilesārijayanena jino.
     Uppajjanteti paṭisandhiggahaṇe. Jāyanteti mātukucchito nikkhamane.
Bujjhanteti anuttaraṃ sammāsambodhiṃ abhisambujjhante. Dhammadesaneti
dhammacakkappavattane. Caturo nimitteti cattāri nimittāni. Dīpaṅkarassa dasabalassa
paṭisandhijātibodhidhammacakkappavattanesu catūsu ṭhānesu dasasahassilokadhātukampanādīni
nimittānīti attho. Etthāha:- tāni pana bahūni nimittāni, kasmā "caturo
nimitte"ti vuttaṃ, ayuttaṃ nanūti? nāyuttaṃ. Yadipi etāni bahūni nimittāni,
catūsu ṭhānesu pana pavattattā "caturo nimitte"ti vuttaṃ. Nāddasanti nāddasiṃ.
Idāni tesaṃ catunnaṃ nimittānaṃ adassane kāraṇaṃ niddisanto "jhānaratisamappito"ti
āha. Jhānaratīti samāpattisukhassetaṃ adhivacanaṃ. Jhānaratiyā samappitattā
samaṅgībhūtattā tāni nimittāni  nāddasanti attho.
@Footnote: 1 Sī.,i. vemānasatāpasānaṃ

---------------------------------------------------------------------------------------------
page130.
     Atha tasmiṃ kāle dīpaṅkaradasabalo catūhi khīṇāsavasatasahassehi parivuto
anupubbena cārikaṃ caramāno paramarammaṃ rammaṃ nāma nagaraṃ patvā
sudassanamahāvihāre paṭivasati. Rammanagaravāsino "dīpaṅkaro kira dasabalo anuttaraṃ
sammāsambodhiṃ patvā pavattitapavaradhammacakko anupubbena cārikaṃ caramāno
rammanagaraṃ patvā sudassanamahāvihāre paṭivasatī"ti sutvā sappiādīni bhesajjāni
gahetvā bhuttapātarāsā suddhuttarāsaṅgā 1- pupphadhūpagandhahatthā yena buddho
tenupasaṅkamiṃsu, upasaṅkamitvā satthāraṃ vanditvā pupphādīhi pūjetvā ekamantaṃ
nisīditvā atimadhuraṃ dhammakathaṃ sutvā svātanāya bhagavantaṃ nimantetvā
uṭṭhāyāsanā dasabalaṃ padakkhiṇaṃ pakkamiṃsu.
     Te punadivase asadisamahādānaṃ sajjetvā maṇḍapaṃ kāretvā
vimalakomalehi nīluppalehi chādetvā catujjātigandhena paribhaṇḍaṃ kāretvā
lājapañcamāni surabhikusumāni vikiritvā maṇḍapassa catūsu koṇesu sītalamadhuravāripuṇṇā
cāṭiyo ṭhapetvā kadalipaṇṇehi pidahitvā maṇḍapopari jayasumanakusumasadisaṃ
paramaruciradassanaṃ celavitānaṃ bandhitvā suvaṇṇamaṇirajatatārakāhi racayitvā tattha
gandhadāmapupphadāmapattadāmaratanadāmāni olambetvā dhūpehi duddinaṃ katvā sakalañca taṃ
rammaṃ rammanagaraṃ sammaṭṭhaṃ saphalakadaliyo ca pupphasamalaṅkate puṇṇaghaṭe ca
ṭhapāpetvā nānāvirāgā dhajapaṭākāyo ca samussāpetvā mahāvīthiyā ubhosu
passesu sāṇipākārehi parikkhipitvā dīpaṅkaradasabalassa āgamanamaggaṃ
alaṅkarontā udakaparibhinnaṭṭhānesu paṃsuṃ pakkhipitvā cikkhallakampi paṭhavī
asamaṃ samaṃ katvā muttāsadisāhi vālukāhi ākiranti, lājapañcamehi
ca pupphehi ākiranti, saphalakadalikamuke ca patiṭṭhāpenti.
@Footnote: 1 Sī. sauttarāsaṅgā, i. suttarāsaṅgā

---------------------------------------------------------------------------------------------
page131.
     Atha tasmiṃ kāle sumedhatāpaso attano assamapadato uggantvā
rammanagaravāsīnaṃ tesaṃ manussānaṃ uparibhāgena ākāsena gacchanto te
haṭṭhapahaṭṭhe maggaṃ sodhente ca alaṅkaronte ca disvā "kiṃ nu kho kāraṇan"ti
cintetvā sabbesaṃ passantānaññeva ākāsato oruyha ekamante ṭhatvā te
manusse pucchi "ambho kassatthāya tumhe imaṃ maggaṃ sodhethā"ti. Tena vuttaṃ:-
       [36] "paccantadesavisaye        nimantetvā tathāgataṃ
            tassa āgamanaṃ maggaṃ        sodhenti tuṭṭhamānasā.
       [37] Ahantena samayena         nikkhamitvā sakassamā
            dhunanto vākacīrāni        gacchāmi ambare tadā.
       [38] Vedajātaṃ janaṃ disvā       tuṭṭhahaṭṭhaṃ pamoditaṃ
            orohitvāna gaganā       manusse pucchi tāvade.
       [39] Tuṭṭhahaṭṭho pamudito        vedajāto mahājano
            kassa sodhīyati maggo       añjasaṃ vaṭumāyanan"ti. 1-
     Tattha paccantadesavisayeti majjhimadesasseva ekapasse paccantadesasaññite
janapade. Tassa āgamanaṃ magganti tena āgantabbaṃ magganti attho. Ahantena
samayenāti ahaṃ tasmiṃ samaye, bhummatthe cetaṃ karaṇavacanaṃ daṭṭhabbaṃ. Sakassamāti
attano assamapadato nikkhamitvā. Dhunantoti odhunanto. "tena samayena "ca,
"tadā "cāti imesaṃ dvinnaṃ padānaṃ ekatthattā purimassa nikkhamanakiriyāya
pacchimassa ca gamanakiriyāya saddhiṃ sambandho veditabbo, itarathā punaruttidosā
na muccati. Tadāti tasmiṃ samaye.
@Footnote: 1 khu.buddha. 33/36-39/451

---------------------------------------------------------------------------------------------
page132.
     Vedajātanti sañjātasomanassaṃ. Tuṭṭhahaṭṭhaṃ pamoditanti imāni tīṇi
padāni aññamaññavevacanāni aññamaññassa atthadīpanāni. Atha vā sukhena
tuṭṭhaṃ, pītiyā haṭṭhaṃ, pāmojjena pamuditaṃ. Orohitvānāti otaritvā. Manusse
pucchīti mānuse pucchi. Ayameva vā pāṭho. Tāvadeti tadā, taṅkhaṇeyevāti
attho. Idāni pucchitamatthaṃ dassentena "tuṭṭhahaṭṭho pamudito"tiādi vuttaṃ.
Tattha ayaṃ mahājano tuṭṭhahaṭṭho pamoditahadayo hutvā maggaṃ sodheti, kiṃ
kāraṇā sodheti, kassatthāya vā sodhetīti evaṃ "sodheti "saddaṃ āharitvā
attho daṭṭhabbo, itarathā na yujjati. Sodhīyatīti suddhabhāvo karīyati. Maggo
añjasaṃ vaṭumāyananti maggassevetāni vevacanāni.
     Evaṃ tena sumedhatāpasena puṭṭhā te manussā āhaṃsu "bhante sumedha kiṃ
na jānātha dīpaṅkaro nāma buddho anuttaraṃ sammāsambodhiṃ patvā
pavattitapavaradhammacakko janapadacārikaṃ caramāno anukkamena amhākaṃ nagaraṃ patvā
sudassanamahāvihāre paṭivasati, mayaṃ taṃ bhagavantaṃ nimantetvā tasseva buddhassa
bhagavato āgamanamaggaṃ sodhemā"ti. Tato taṃ sutvā sumedhapaṇḍito cintesi
"buddhoti kho panesa ghosopi dullabho, pageva buddhuppādo, tena hi mayāpi
imehi manussehi saddhiṃ dasabalassa āgamanamaggaṃ sodhetuṃ vaṭṭatī"ti. So te
manusse āha "sace bho tumhe imaṃ maggaṃ buddhassa sodhetha, mayhampi ekaṃ
okāsaṃ detha, ahampi tumhehi saddhiṃ buddhassa maggaṃ sodhessāmī"ti. Tato te
"sādhū"ti sampaṭicchitvā "ayaṃ sumedhapaṇḍito mahiddhiko mahānubhāvo"ti
jānamānā dubbisodhanaṃ udakasambhinnaṃ ativiya visamaṃ ekaṃ okāsaṃ sallakkhetvā
"imaṃ okāsaṃ tumhe sodhetha, alaṅkarotha cā"ti adaṃsu. Tato sumedhapaṇḍito
buddhārammaṇaṃ pītiṃ uppādetvā cintesi "ahaṃ pana imaṃ okāsaṃ iddhiyā

---------------------------------------------------------------------------------------------
page133.
Paramadassanīyaṃ kātuṃ pahomi, evaṃ kate pana maṃ na paritosessati. Ajja pana
mayā kāyaveyyāvaccaṃ kātuṃ vaṭṭatī"ti paṃsuṃ āharitvā taṃ padesaṃ pūreti.
     Tassa pana tasmiṃ padese asodhite vippakateyeva rammanagaravāsino
manussā bhagavato kālamārocesuṃ "niṭṭhitaṃ bhante bhattan"ti evaṃ tehi kāle
ārocite dasabalo jayasumanakusumasadisavaṇṇaṃ dupaṭṭacīvaraṃ timaṇḍalaṃ paṭicchādetvā
nivāsetvā tassupari suvaṇṇapāmaṅgena jayasumanakusumakalāpaṃ parikkhipanto viya
vijjulatāsassirikaṃ kāyabandhanaṃ bandhitvā kanakagirisikharamatthake lākhārasaṃ
parisiñcanto viya suvaṇṇacetiyaṃ pavāḷajālena parikkhipanto viya ca suvaṇṇagghikaṃ
rattakambalena paṭimuñcanto viya ca saradasamayarajanikaraṃ rattavalāhakena
paṭicchādento viya ca lākhārasena tintakiṃsukakusumasadisavaṇṇaṃ rattavarapaṃsukūlacīvaraṃ
pārupitvā gandhakuṭidvārato kañcanaguhato sīho viya nikkhamitvā gandhakuṭipamukhe
aṭṭhāsi. Atha sabbe bhikkhū attano attano pattacīvaramādāya bhagavantaṃ
parivārayiṃsu. Te pana parivāretvā ṭhitā bhikkhū evarūpā ahesuṃ:-
          "appicchā pana santuṭṭhā    vattāro vacanakkhamā
           pavivittā asaṃsaṭṭhā       vinītā pāpagarahino.
           Sabbepi sīlasampannā      samādhijjhānakovidā
           paññāvimuttisampannā      tipañcacaraṇāyutā.
           Khīṇāsavā vasippattā      iddhimanto yasassino
           santindriyā damappattā    suddhā khīṇapunabbhavā"ti.
     Iti bhagavā sayaṃ vītarāgo vītarāgehi vītadoso vītadosehi vītamoho
vītamohehi parivuto ativiya virocittha. Atha satthā mahānubhāvānaṃ khīṇāsavānaṃ

---------------------------------------------------------------------------------------------
page134.
Chaḷabhiññānaṃ catūhi satasahassehi parivuto marugaṇaparivuto 1- dasasatanayano viya
brahmagaṇaparivuto hāritamahābrahmā viya ca aparimitasamayasamupacitakusalabalajanitāya
anopamāya buddhalīḷāya tārāgaṇaparivuto saradasamayarajanikaro viya ca gaganatalaṃ taṃ
maggaṃ alaṅkatapaṭiyattaṃ paṭipajji.
                   Suvaṇṇavaṇṇāya pabhāya dhīro
                   suvaṇṇavaṇṇe kira maggarukkhe
                   suvaṇṇavaṇṇe kusume karonto
                   suvaṇṇavaṇṇo paṭipajji maggaṃ.
     Sumedhatāpasopi tena alaṅkatapaṭiyattena saggena āgacchantassa
dīpaṅkarassa bhagavato dvattiṃsamahāpurisalakkhaṇapaṭimaṇḍitaṃ asītyānubyañjanehi
anurañjitaṃ byāmappabhāya parikkhepaṃ sassirikaṃ indanīlamaṇisadisaṃ ākāse
nānappakārā vijjulatā viya chabbaṇṇabuddharasmiyo vissajjentaṃ rūpasobhaggappattaṃ
attabhāvaṃ akkhīni ummīletvā oloketvā "ajja mayā dasabalassa
jīvitapariccāgaṃ kātuṃ vaṭṭatī"ti "mā bhagavā kalale akkami, maṇimayaphalakasetuṃ
akkamanto viya saddhiṃ catūhi khīṇāsavasatasahassehi mama piṭṭhiṃ akkamanto gacchatu,
taṃ me bhavissati dīgharattaṃ hitāya sukhāyā"ti kese mocetvā ajinajaṭāvākacīrāni
kāḷavaṇṇe kalale pattharitvā tattheva kalalapiṭṭhe nipajji, tena vuttaṃ:-
       [40] "te me puṭṭhā viyākaṃsu    `buddho loke anuttaro
             dīpaṅkaro nāma jino       uppajji lokanāyako
             tassa sodhīyati maggo       añjasaṃ vaṭumāyanaṃ.'
       [41]  Buddhoti vacanaṃ 2- sutvāna   pīti uppajji tāvade
             buddho buddhoti kathayanto    somanassaṃ pavedayiṃ.
@Footnote: 1 Sī.,Ma. amaragaṇa...              2 Sī.,i.,Ma. mama

---------------------------------------------------------------------------------------------
page135.
       [42] Tattha ṭhatvā vicintesiṃ        tuṭṭho saṃviggamānaso
           `idha bījāni ropissaṃ          khaṇo ve mā upaccagā.'
       [43] Yadi budadhassa sodhetha         ekokāsaṃ dadātha me
            ahampi sodhayissāmi          añjasaṃ vaṭumāyanaṃ.
       [44] Adaṃsu te mamokāsaṃ          sodhetuṃ añjasaṃ tadā
            buddho buddhoti cintento     maggaṃ sodhemahaṃ tadā.
       [45] Aniṭṭhite mamokāse         dīpaṅkaro mahāmuni
            catūhi satasahassehi           chaḷabhiññehi tādihi
            khīṇāsavehi vimalehi          paṭipajji añjasaṃ jino.
       [46] Paccuggamanā vattanti         vajjanti bheriyo bahū
            āmoditā naramarū           sādhukāraṃ pavattayuṃ.
       [47] Devā manusse passanti       manussāpi ca devatā
            ubhopi te pañjalikā         anuyanti tathāgataṃ.
       [48] Devā dibbehi turiyehi       manussā mānusehi ca
            ubhopi te vajjayantā        anuyanti tathāgataṃ.
       [49] Dibbaṃ mandāravaṃ pupphaṃ         padumaṃ pārichattakaṃ
            disodisaṃ okiranti           ākāsanabhagatā marū.
       [50] Dibbaṃ candanacuṇṇañca          varagandhañca kevalaṃ
            disodisaṃ okiranti           ākāsanabhagatā marū.
       [51] Campakaṃ saralaṃ nīpaṃ            nāgapunnāgaketakaṃ
            disodisaṃ ukkhipanti           bhūmitalagatā naRā.

---------------------------------------------------------------------------------------------
page136.
       [52] Kese muñcitvāhaṃ tattha       vākacīrañca cammakaṃ
            kalale pattharitvāna          avakujjo nipajjahaṃ.
       [53] Akkamitvāna maṃ buddho        saha sissehi gacchatu
            mā naṃ kalale akkamittha 1-    hitāya me bhavissatī"ti.
     Tattha viyākaṃsūti byākariṃsu. "dīpaṅkaro nāma jino. Tassa sodhīyati
patho"tipi pāṭho. Somanassaṃ pavedayinti somanassamanubhavinti attho. Tattha ṭhatvāti
yasmiṃ padese ākāsato otari, tattheva ṭhatvā. Saṃviggamānasoti pītivimhitamānaso.
Idhāti imasmiṃ dīpaṅkare puññakkhette. Bījānīti kusalabījāni. Ropissanti
ropissāmi. Khaṇoti aṭṭhakkhaṇavirahito navamo khaṇasannipāto. Atidullabho so
mayā paṭiladdho. Veti nipātamattaṃ. Mā upaccagāti so mā accagamā, mā
atikkamīti attho. Dadāthāti detha. Teti ye me puṭṭhā manussā, teti attho.
Sodhemahaṃ tadāti sodhemi ahaṃ tadā. Aniṭṭhiteti apariyosite 2- vippakate.
Khīṇāsavehīti ettha cattāro āsavā kāmāsavo bhavāsavo diṭṭhāsavo
avijjāsavoti 3- ime cattāro āsavā yesaṃ khīṇā pahīnā samucchinnā
paṭippassaddhā abhabbuppattikā ñāṇagginā daḍḍhā, te khīṇāsavā, tehi khīṇāsavehi.
Khīṇāsavattāyeva vimalehi.
     Devā manusse passantīti ettha devānaṃ manussadassane vattabbaṃ natthi,
pakatidassanavasena pana yathā manussā idha ṭhatvā passanti, evaṃ devāpi
manusse passantīti attho. Devatāti deve. Ubhopīti ubho devāmanussā.
Pañjalikāti katapañjalikā, ubhopi hatthe sirasi patiṭṭhāpetvāti attho. Anuyanti
@Footnote: 1 ma akkamittho    2 Sī. aparisodhite
@3 khu.cūḷa. 30/411/196 (syā)

---------------------------------------------------------------------------------------------
page137.
Tathāgatanti tathāgatassa pacchato yanti, anuyoge sati sāmiatthe upayogavacanaṃ
hotīti lakkhaṇaṃ. Tena vuttaṃ "anuyanti tathāgatan"ti. Vajjayantāti vādentā.
     Mandāravanti mandāravapupphaṃ. Disodisanti disato disato. Okirantīti
avakiranti. Ākāsanabhagatāti ākāsasaṅkhāte nabhasi gatā. Atha vā ākāsaṃ gatā
saggagatāva. "nabho"ti hi saggo vuccati. Marūti amaRā. Saralanti saralatarukusumaṃ.
Nīpanti kadambapupphaṃ. Nāgapunnāgaketakanti nāgapunnāgaketakapupphāni ca.
Bhūmitalagatāti bhūmigatā.
     Kese muñcitvāhanti ahaṃ kese baddhā kalāpakuṭilajaṭā muñcitvā,
vippakiritvāti attho. Tatthāti mayhaṃ dinne okāse. Cammakanti cammakkhaṇḍaṃ.
Kalaleti cikkhallakaddame. Avakujjoti adhomukho hutvā. Nipajjahanti nipajjiṃ ahaṃ.
Mā nanti ettha māti paṭisedhatthe nipāto. Nanti padapūraṇatthe nipāto,
buddho kalale mā akkamitthāti attho. Hitāya me bhavissatīti taṃ kalale
anakkamanaṃ dīgharattaṃ mama hitatthāya bhavissatīti. "sukhāya me bhavissatī"tipi
pāṭho.
    Tato sumedhapaṇḍito kalalapiṭṭhe nipanno evaṃ cintesi "sacāhaṃ
iccheyyaṃ sabbakilese jhāpetvā saṃghanavako hutvā rammanagaraṃ paviseyyaṃ,
aññātakavesena pana me kilese jhāpetvā nibbānappattiyā kiccaṃ natthi,
yannūnāhaṃ dīpaṅkaradasabalo viya paramābhisambodhiṃ patvā dhammanāvaṃ āropetvā
mahājanaṃ saṃsārasāgarā uttāretvā pacchā parinibbāyeyyaṃ, idaṃ me patirūpan"ti.
Tato  aṭṭha dhamme samodhānetvā buddhabhāvāya abhinīhāraṃ katvā nipajji. Tena
vuttaṃ:-

---------------------------------------------------------------------------------------------
page138.
       [54] "paṭhaviyaṃ nipannassa       evaṃ me āsi cetaso
            icchamāno ahaṃ ajja     kilese jhāpaye mama.
       [55] Kiṃ me aññātavesena    dhammaṃ sacchikatenidha
            sabbaññutaṃ pāpuṇitvā     buddho hessaṃ 1- sadevake.
       [56] Kiṃ me ekena tiṇṇena   purisena thāmadassinā
            sabbaññutaṃ pāpuṇitvā     santāressaṃ sadevakaṃ.
       [57] Iminā me adhikārena    katena purisuttame
            sabbaññutaṃ pāpuṇitvā 2-  tāremi janataṃ bahuṃ.
       [58] Saṃsārasotaṃ chinditvā     viddhaṃsetvā tayo bhave
            dhammanāvaṃ samāruyha      santāressaṃ sadevakan"ti.
     Tattha paṭhaviyaṃ nipannassāti puthaviyā nipannassa. Ayameva vā pāṭho.
Cetasoti cetaso parivitakko ahosīti attho. "evaṃ me āsi cetanā"tipi
pāṭho. Icchamānoti ākaṅkhamāno. Kileseti kilissanti upatāpentīti kilesā,
rāgādayo dasa. Jhāpayeti jhāpeyyaṃ, mama kilese jhāpaye ahanti attho.
     Kinti paṭikkhepavacanaṃ. Aññātavesenāti apākaṭavesena, aviññātena
paṭicchannena. Idha pana bhikkhū viya āsavakkhayaṃ katvā kiṃ, buddhakare dhamme
pūretvā paṭisandhijātibodhidhammacakkappavattanesu mahāpaṭhavikampanaṃ katvā buddho
bodhetā, tiṇṇo tāretā, mutto mocetā bhaveyyanti adhippāyo. Sadevaketi
sadevake loke.
@Footnote: 1 matto moce (syā)     2 pāpuṇāmi (syā)

---------------------------------------------------------------------------------------------
page139.
     Thāmadassināti attano thāmabalaṃ passamānena. Santāressanti santāressāmi.
Sadevakanti sadevakaṃ sattanikāyaṃ, sadevakaṃ lokaṃ vā. Adhikārenāti adhivisiṭṭhena
kārena, buddhassa mama jīvitaṃ pariccajitvā kalalapiṭṭhe sayanenādhikārenāti attho.
     Saṃsārasotanti kammakilesavasena yonigativiññāṇaṭṭhitinavasattāvāsesu ito
cito ca saṃsaraṇaṃ saṃsāro. Yathāha:-
             "khandhānañca paṭipāṭi        dhātuāyatanāna ca
              abbocchinnaṃ vattamānā     saṃsāroti pavuccatī"ti. 1-
     Saṃsāro ca so sotañceti saṃsārasotaṃ, taṃ saṃsārasotaṃ. 2- Atha vā saṃsārassa
sotaṃ saṃsārasotaṃ, saṃsārakāraṇaṃ taṇhāsotaṃ chinditvāti attho. Tayo bhaveti
kāmarūpārūpabhave. Tibhavanibbattakakammakilesā tayo bhavāti adhippetā. Dhammanāvanti
ariyaṃ aṭṭhaṅgikaṃ maggaṃ. So hi caturoghuttaraṇaṭṭhena "dhammanāvā"ti vuccati.
Samāruyhāti āruyha. Santāressanti santāressāmi. Yasmā pana buddhattaṃ
patthentassa:-
        [59] Manussattaṃ liṅgasampatti        hetu satthāradassanaṃ
             pabbajjā guṇasampatti         adhikāro ca chandatā
             aṭṭhadhammasamodhānā          abhinīhāro samijjhati. 3-
     Tattha manussattanti manussattabhāveyeva ṭhatvā buddhattaṃ patthentassa
patthanā samijjhati, na nāgajātiādīsu ṭhitānaṃ. Kasmāti ce? ahetukabhāvato.
     Liṅgasampattīti manussattabhāve vattamānassāpi purisaliṅge ṭhitasseva
patthanā samijjhati, na itthiyā vā paṇḍakanapuṃsakaubhatobyañjanakānaṃ vā
@Footnote: 1 visuddhi. 3/145 (syā), su.vi. 2/95/94, sā.pa. 2/60/110, mano.pū. 2/199/435,
@abhi.A. 1/11, u.dāna.A. 39/289, itivuttaka.A. 14/66, thera.A. 1/236, 316
@2 Ma. taṃ chinditvā       3 abhi.A. 1/76, udāna.A. 137

---------------------------------------------------------------------------------------------
page140.
Samijjhati. Kasmāti ce? lakkhaṇapāripūriyā abhāvato. Vuttañhetaṃ "aṭṭhānametaṃ
bhikkhave anavakāso, yaṃ itthī arahaṃ assa sammāsambuddho"ti 1- vitthāro. Tasmā
itthiliṅge ṭhitassa manussajātikassāpi patthanā na samijjhati.
     Hetūti purisassāpi tasmiṃ attabhāve arahattappattiyā hetusampannasseva
patthanā samijjhati, no itarassa.
     Satthāradassananti sace jīvamānakabuddhasseva santike pattheti patthanā
samijjhati. Parinibbute bhagavati cetiyassa santike vā bodhirukkhamūle vā paṭimāya
vā paccekabuddhabuddhasāvakānaṃ vā santike patthanā na samijjhati. Kasmā?
bhabbābhabbake ñatvā kammavipākaparicchedakañāṇena paricchinditvā byākātuṃ
asamatthattā. Tasmā buddhassa santikeyeva patthanā samijjhati.
     Pabbajjāti buddhassa bhagavato santike patthentassāpi kammakiriyāvādīsu
tāpasesu vā bhikkhūsu vā pabbajitasseva patthanā samijjhati, no gihiliṅge
ṭhitassa. Kasmā? pabbajitāyeva hi bodhisattā sambodhiṃ adhigacchanti, na gahaṭṭhā.
Tasmā ādimhi paṇidhānakālepi pabbajiteneva bhavitabbaṃ.
     Guṇasampattīti pabbajitassāpi aṭṭhasamāpattilābhino pañcābhiññasseva
samijjhati, na pana imāya guṇasampattiyā virahitassa. Kasmā? nigguṇassa
tadabhāvato.
     Adhikāroti guṇasampannenāpi yena attano jīvitaṃ buddhānaṃ pariccattaṃ
hoti, tassa iminā adhikārena sampannasseva samijjhati, na itarassa.
     Chandatāti abhinīhārasampannassāpi yassa buddhakārakadhammānaṃ atthāya
mahanto chando vāyāmo ca ussāho ca pariyeṭṭhi ca. Tasseva
@Footnote: 1 Ma.u. 14/130/115, aṅ.ekaka. 20/279/29, abhi.vi. 35/805/410

---------------------------------------------------------------------------------------------
page141.
Samijjhati, na itarassa. Tatridaṃ chandamahantatāya opammaṃ:- sace hi evamassa
"yo pana sakalacakkavāḷagabbhaṃ ekodakībhūtaṃ attano bāhubalena uttaritvā
pāraṃ gantuṃ samattho, so buddhattaṃ pāpuṇāti. Yo panimaṃ attano dukkaraṃ na
maññati' ahaṃ imaṃ uttaritvā pāraṃ gamissāmī'ti "evaṃ mahatā chandena
ussāhena samannāgato hoti, tassa patthanā samijjhati, na itarassa. 1-
     Sumedhapaṇḍito pana ime aṭṭha dhamme samodhānetvāva buddhabhāvāya
abhinīhāraṃ katvā nipajji. Dīpaṅkaropi bhagavā āgantvā sumedhapaṇḍitassa
sīsabhāge ṭhatvā kalalapiṭṭhe nipannaṃ sumedhatāpasaṃ disvā "ayaṃ tāpaso
buddhattāya abhinīhāraṃ katvā nipanno, ijjhissati nu kho etassa patthanā
udāhu no"ti anāgataṃsañāṇaṃ pesetvā upadhārento "ito kappasatasahassādhikāni
cattāri asaṅkhyeyyāni atikkamitvā gotamo nāma buddho bhavissatī"ti ñatvā
ṭhitakova parisamajjhe byākāsi "passatha no tumhe bhikkhave imaṃ uggatapaṃ
tāpasaṃ kalalapiṭṭhe nipannan"ti. Evaṃ bhanteti. Ayaṃ buddhattāya abhinīhāraṃ katvā
nipanno, samijjhissati imassa tāpasassa patthanā, ayaṃ hi ito kappasatasahassādhikānaṃ
catunnaṃ asaṅkhyeyyānaṃ matthake gotamo nāma buddho loke bhavissati.
Tasmiṃ panassa attabhāve kapilavatthu nāma nagaraṃ nivāso bhavissati, mahāmāyā nāma
devī mātā, suddhodano nāma rājā pitā, upatisso ca kolito ca dve aggasāvakā,
ānando nāma upaṭṭhāko, khemā ca uppalavaṇṇā ca dve aggasāvikā bhavissanti.
Ayaṃ paripakkañāṇo hutvā mahābhinikkhamanaṃ nikkhamitvā mahāpadhānaṃ padahitvā nigrodhamūle
sujātāya nāma kumāriyā dinnaṃ pāyāsaṃ paṭiggahetvā nerañjarāya tīre paribhuñjitvā
bodhimaṇḍaṃ āruyha assattharukkhamūle abhisambujjhissatīti. Tena vuttaṃ:-
        [60] "dīpaṅkaro lokavidū       āhutīnaṃ paṭiggaho
             ussīsake maṃ ṭhatvāna      idaṃ vacanamabravi.
@Footnote: 1 suttanipāta-ṭṭha. 1/43, apadāna-ṭṭha. 1/18-19, (cha.Ma.).
@cariyāpiṭaka.A. 393 pakiṇṇakakathā (syā)

---------------------------------------------------------------------------------------------
page142.
       [61] Passatha imaṃ tāpasaṃ         jaṭilaṃ uggatāpanaṃ
            aparimeyyito kappe       buddho loke bhavissati.
       [62] Ahū kapilavhayā rammā      nikkhamitvā tathāgato
            padhānaṃ padahitvāna         katvā dukkarakārikaṃ.
       [63] Ajapālarukkhamūlasmiṃ         nisīditvā tathāgato
            tattha pāyāsaṃ paggayha      nerañjaramupehiti.
       [64] Nerañjarāya tīramhi        pāyāsaṃ ada 1- so jino
            paṭiyattavaramaggena         bodhimūlamupehiti.
       [65] Tato padakkhiṇaṃ katvā       bodhimaṇḍaṃ anuttaro
            assattharukkhamūlamhi         bujjhissati mahāyaso.
       [66] Imassa janikā mātā       māyā nāma bhavissati
            pitā suddhodano nāma      ayaṃ hessati gotamo.
       [67] Anāsavā vītarāgā        santacittā samāhitā
            kolito upatisso ca       aggā hessanti sāvakā
            ānando nāmupaṭṭhāko     upaṭṭhissatimaṃ jinaṃ.
       [68] Khemā uppalavaṇṇā ca      aggā hessanti sāvikā
            anāsavā vītarāgā        santacittā samāhitā.
       [69] Bodhi tassa bhagavato        assatthoti pavuccati
            citto ca hatthāḷavako      aggā hessantupaṭṭhakā
            uttarā nandamātā ca      aggā hessantupaṭṭhikā"ti.
@Footnote: 1 Sī. ādāya

---------------------------------------------------------------------------------------------
page143.
     Tattha lokavidūti sabbathā viditalokattā pana lokavidū. Bhagavā hi
sabhāvato samudayato nirodhato nirodhūpāyatoti sabbathāpi lokaṃ avedi aññāsi
paṭivijjhi. Tasmā lokavidūti vuccati. Yathāha:-
                 "tasmā have lokavidū sumedho
                  lokantagū vūsitabrahmacariyo
                  lokassa antaṃ samitāvi ñatvā
                  nāsīsatī lokamimaṃ parañcā"ti. 1-
     Apica tayo lokā saṅkhāraloko sattaloko okāsalokoti. Tattha
saṅkhāraloko nāma paṭiccasamuppannā paṭhaviādayo dhammā. Sattaloko nāma
saññino asaññino nevasaññināsaññino ca sattā. Okāsaloko nāma
sattānaṃ nivāsaṭṭhānaṃ. Ime pana tayopi lokā bhagavatā yathāsabhāvato viditā,
tasmā lokavidūti vuccati. Āhutīnaṃ paṭiggahoti dānānaṃ paṭiggahetuṃ arahattā
dakkhiṇeyyattā āhutīnaṃ paṭiggaho. Ussīsake maṃ ṭhatvānāti mama sīsasamīpe
ṭhatvā idaṃ idāni vattabbaṃ vacanaṃ abravīti attho. Jaṭilanti jaṭā assa
santīti jaṭilo. Taṃ jaṭilaṃ. Uggatāpananti uggatāpasaṃ. Ahūti ahani, athāti
attho. Ayameva vā pāṭho. Kapilavhayāti kapilaavhayā abhidhānā. Rammāti
ramaṇīyato. Padhānanti vīriyaṃ. Ehītīti essati gamissati. Sesagāthāsu
uttānamevāti.
     Tato sumedhapaṇḍito "mayhaṃ kira patthanā samijjhissatī"ti sañjātasomanasso
ahosi. Mahājano dīpaṅkaradasabalassa vacanaṃ sutvā "sumedhatāpaso kira
buddhabījaṅkuro"ti haṭṭhatuṭṭho ahosi. Evañcassa ahosi "yathā nāma puriso nadiṃ
@Footnote: 1 saṃ.sa. 15/107/75, aṅ. catukka. 21/45/54

---------------------------------------------------------------------------------------------
page144.
Taranto ujukena titthena tarituṃ asakkonto heṭṭhātitthena uttarati, evameva
mayaṃ dīpaṅkaradasabalassa sāsane maggaphalaṃ alabhamānā anāgate yadā tvaṃ buddho
bhavissasi, tadā tava sammukhā maggaphalaṃ sacchikātuṃ samatthā bhaveyyāmā"ti patthanaṃ
akaṃsu. Dīpaṅkaradasabalo bodhisattaṃ mahāsattaṃ pasaṃsitvā aṭṭhahi pupphamuṭṭhīhi
pūjetvā padakkhiṇaṃ katvā pakkāmi. Tepi catusatasahassā khīṇāsavā bodhisattaṃ
pupphehi ca gandhehi ca pūjetvā padakkhiṇaṃ katvā pakkamiṃsu. Devamanussā pana
tatheva pūjetvā vanditvā pakkamiṃsu.
     Atha sabbalokamatidīpaṅkaro dīpaṅkaro bhagavā catūhi khīṇāsavasatasahassehi
parivuto rammanagaravāsīhi pūjiyamāno devatāhi abhivandiyamāno 1- sañjhāppabhānurañjita-
varakanakagirisikharo viya jaṅgamamāno anekesu pāṭihāriyesu vattamānesu tena
alaṅkatapaṭiyattena maggena gantvā nānāsurabhikusumagandhavāsitaṃ cuṇṇasammodagandhaṃ
samussitadhajapaṭākaṃ gandhānubaddhahadayehi 2- bhamaragaṇehi gumbagumbāyamānaṃ 3-
dhūpandhakāraṃ amarapurasadisasobhaṃ abhirammaṃ rammanagaraṃ pavisitvā paññatte mahārahe
buddhāsane yugandharamatthake saradasamayarucirakararajanikaro timiranikaranidhanakaro
kamalavanavikasanakaro divasakaro viya dasabaladivasakaro nisīdi. Bhikkhusaṃghopi paṭipāṭiyā
attano attano pattāsane nisīdi. Rammanagaravāsino pana upāsakā
saddhādiguṇasampannā nānāvidhakhajjādīhi samalaṅkataṃ vaṇṇagandharasasampannaṃ asadisaṃ
sukhanidānaṃ dānaṃ buddhappamukhassa bhikkhusaṃghassa adaṃsu.
     Atha kho bodhisatto dasabalassa byākaraṇaṃ sutvā buddhabhāvaṃ karatalagatamiva
maññamāno pamuditahadayo sabbesu paṭikkantesu sayanā vuṭṭhāya "pāramiyo
vicinissāmī"ti puppharāsimatthake pallaṅkaṃ ābhujitvā nisīdi. Evaṃ nisinne
mahāsatte sakaladasasahassacakkavāḷadevatā sādhukāraṃ datvā "ayya sumedhatāpasa
@Footnote: 1 Sī.,i. abhinandiyamāno    2 Ma. gandhāvabaddha...   3 Sī.,i. gumugumāyamānaṃ

---------------------------------------------------------------------------------------------
page145.
Porāṇakabodhisattānaṃ pallaṅkaṃ ābhujitvā' pāramiyo vicinissāmī'ti nisinnakāle
yāni pubbanimittāni nāma paññāyanti, tāni sabbānipi ajja pātubhūtāni,
nissaṃsayena tvaṃ buddho bhavissasi, mayametaṃ jānāma' yassetāni nimittāni
paññāyanti, so ekanteneva buddho bhavissati, tasmā tvaṃ attano vīriyaṃ
daḷhaṃ katvā paggaṇhā"ti bodhisattaṃ nānappakārāhi thutīhi abhitthaviṃsu. Tena
vuttaṃ:-
       [70] "idaṃ sutvāna vacanaṃ      asamassa mahesino
            āmoditā naramarū       buddhabījaṃ kira 1- ayaṃ.
       [71] Ukkuṭṭhisaddā vattanti    apphoṭenti hasanti ca
            katañjalī namassanti       dasasahassī sadevakā.
       [72] Yadimassa lokanāthassa     virajjhissāmi sāsanaṃ
            anāgatamhi addhāne     hessāma sammukhā imaṃ.
       [73] Yathā manussā nadiṃ tarantā paṭititthaṃ virajjhiya
            heṭṭhātitthe gahetvāna  uttaranti mahānadiṃ.
       [74] Evameva mayaṃ sabbe     yadi muñcāmimaṃ jinaṃ
            anāgatamhi addhāne     hessāma sammukhā imaṃ.
       [75] Dīpaṅkaro lokavidū       āhutīnaṃ paṭiggaho
            mama kammaṃ pakittetvā    dakkhiṇapādamuddhari.
       [76] Ye tatthāsuṃ jinaputtā    padakkhiṇamakaṃsu maṃ
            devā manussā asurā ca  abhivādetvāna pakkamuṃ.
@Footnote: 1 Sī.,i. buddhabījaṅkaro, buddhavījaṅkaro ayaṃ (syā)

---------------------------------------------------------------------------------------------
page146.
       [77] Dassanaṃ me atikkante    sasaṃghe lokanāyake
            sayanā vuṭṭhahitvāna      pallaṅkaṃ ābhujiṃ tadā.
       [78] Sukhena sukhito homi      pāmojjena pamodito
            pītiyā ca abhissanno     pallaṅkaṃ ābhujiṃ tadā.
       [79] Pallaṅkena nisīditvā     evaṃ cintesahaṃ tadā
            vasībhūto ahaṃ jhāne      abhiññāpāramiṃ gato. 1-
       [80] Sahassiyamhi lokamhi      isayo natthi me samā
            asamo iddhidhammesu      alabhiṃ īdisaṃ sukhaṃ.
       [81] Pallaṅkābhujane mayhaṃ     dasasahassādhivāsino
            mahānādaṃ pavattesuṃ      dhuvaṃ buddho bhavissasi.
       [82] Yā pubbe bodhisattānaṃ   pallaṅkavaramābhuje
            nimittāni padissanti      tāni ajja padissare.
       [83] Sītaṃ byapagataṃ hoti       uṇhañca upasammati
            tāni ajja padissanti     dhuvaṃ buddho bhavissasi.
       [84] Dasasahassī lokadhātu      nissaddā honti nirākulā
            tāni ajja padissanti     dhuvaṃ buddho bhavissasi.
       [85] Mahāvātā na vāyanti    na sandanti savantiyo
            tāni ajja padissanti     dhuvaṃ buddho bhavissasi.
       [86] Thalajā dakajā pupphā     sabbe pupphanti tāvade
            tepajja pupphitā sabbe   dhuvaṃ buddho bhavissasi.
@Footnote: 1 cha.Ma. abhiññāsu pāramiṃ gato

---------------------------------------------------------------------------------------------
page147.
       [87] Latā vā yadi vā rukkhā    1- phalabhārā honti tāvade 1-
            tepajja phalitā sabbe      dhuvaṃ buddho bhavissasi.
       [88] Ākāsaṭṭhā ca bhummaṭṭhā    ratanā jotanti tāvade
            tepajja ratanā jotanti     dhuvaṃ buddho bhavissasi.
       [89] Mānussakā ca dibbā ca     turiyā vajjanti tāvade
            tepajjubho abhiravanti       dhuvaṃ buddho bhavissasi.
       [90] Vicittapupphā gaganā        abhivassanti tāvade
            tepi ajja padissanti       dhuvaṃ buddho bhavissasi.
       [91] Mahāsamuddo ābhujati       dasasahassī pakampati
            tepajjubho abhiravanti       dhuvaṃ buddho bhavissasi.
       [92] Niraye dasasahasse         aggī nibbanti tāvade
            tepajja nibbutā aggī      dhuvaṃ buddho bhavissasi.
       [93] Vimalo hoti sūriyo        sabbā dissanti tārakā
            tepi ajja padissanti       dhuvaṃ buddho bhavissasi.
       [94] Anovaṭṭhena udakaṃ         mahiyā ubbhijji tāvade
            tampajjubbhijjate mahiyā     dhuvaṃ buddho bhavissasi.
       [95] Tārāgaṇā virocanti       nakkhattā gaganamaṇḍale
            visākhā candimāyuttā      dhuvaṃ buddho bhavissasi.
       [96] Bilāsayā darīsayā         nikkhamanti sakāsayā
            tepajja āsayā chuddhā     dhuvaṃ buddho bhavissasi.
@Footnote: 1-1 ka. phalaṃ dhārenti tāvade

---------------------------------------------------------------------------------------------
page148.
       [97] Na honti arati sattānaṃ     santuṭṭhā honti tāvade
            tepajja sabbe santuṭṭhā    dhuvaṃ buddho bhavissasi.
       [98] Rogā tadupasammanti        jighacchā ca vinassati
            tānipajja padissanti        dhuvaṃ buddho bhavissasi.
       [99] Rāgo tadā tanu hoti      doso moho vinassati
            tepajja vigatā 1- sabbe   dhuvaṃ buddho bhavissasi.
      [100] Bhayaṃ tadā na bhavati         ajjapetaṃ padissati
            tena liṅgena jānāma      dhuvaṃ buddho bhavissasi.
      [101] Rajonuddhaṃsatī uddhaṃ         ajjapetaṃ padissati
            tena liṅgena jānāma      dhuvaṃ buddho bhavissasi.
      [102] Aniṭṭhagandho pakkamati       dibbagandho pavāyati
            sopajja vāyatī gandho      dhuvaṃ buddho bhavissasi.
      [103] Sabbe devā padissanti     ṭhapayitvā 2- arūpino
            tepajja sabbe dissanti     dhuvaṃ buddho bhavissasi.
      [104] Yāvatā nirayā nāma       sabbe dissanti tāvade
            tepajja sabbe dissanti     dhuvaṃ buddho bhavissasi.
      [105] Kuṭṭā 3- kavāṭā selā ca na hontāvaraṇā tadā
            ākāsabhūtā tepajja       dhuvaṃ buddho bhavissasi.
      [106] Cutī ca upapattī ca         khaṇe tasmiṃ na vijjati
            tānipajja padissanti        dhuvaṃ buddho bhavissasi.
@Footnote: 1 Ma. vihatā    2 pāḷi. ṭhapetvā ca    3 pāḷi. kuṭā,

---------------------------------------------------------------------------------------------
page149.
      [107] Daḷhaṃ paggaṇha vīriyaṃ        mā nivatta abhikkama
            mayampetaṃ vijānāma        dhuvaṃ buddho bhavissasī"ti.
     Tattha idaṃ sutvāna vacananti idaṃ dīpaṅkarassa bhagavato bodhisattassa
byākaraṇavacanaṃ sutvā. Asamassāti samassa sadisassa abhāvato asamassa. Yathāha:-
           "na me ācariyo atthi      sadiso me na vijjati
            sadevakasmiṃ lokasmiṃ        natthi me paṭipuggalo"ti. 1-
     Mahesinoti mahante sīlasamādhipaññākkhandhe esi gavesīti mahesī, tassa
mahesino. Naramarūti narā ca amarā ca, ukkaṭṭhaniddeso panāyaṃ sabbepi
dasasahassilokadhātuyā nāgasupaṇṇayakkhādayopi āmoditāva. Buddhabījaṃ kira ayanti
ayaṃ kira buddhaṅkuro uppannoti āmoditāti attho.
     Ukkuṭṭhisaddāti unnādasaddā vattanti. Apphoṭentīti hatthehi bāhā
abhihananti. Dasasahassīti dasasahassilokadhātuyo. Sadevakāti saha devehi sadevakā
dasasahassī namassantīti attho. Yadimassāti yadi imassa, ayameva vā pāṭho.
Virajjhissāmāti yadi na sampāpuṇissāma. Anāgatamhi addhāneti anāgate kāle.
Hessāmāti bhavissāma. Sammukhāti sammukhībhūtā. Imanti imassa, sāmiatthe
upayogavacanaṃ.
     Nadiṃ tarantāti nadītaraṇakā. "naditarantā"tipi pāṭho. Paṭitītthanti
paṭimukhatitthaṃ. Virajjhiyāti virajjhitvā. Yadi muñcāmāti yadi imaṃ bhagavantaṃ
muñcitvā akatakiccā gamissāmā"ti 2- attho. Mama kammaṃ pakittetvāti
mama bhāvitamattaṃ byākaritvā. Dakkhiṇapādamuddharīti dakkhiṇaṃ pādaṃ ukkhipi,
"katapadakkhiṇo"tipi pāṭho.
@Footnote: 1 vi. mahā. 4/11/11, Ma.mū. 12/285/246, Ma.Ma. 13/341/323
@2 Sī.,i. bhavissāmāti

---------------------------------------------------------------------------------------------
page150.
     Jinaputtāti dīpaṅkarassa satthuno sāvakā. Devā manussā asurā ca,
abhivādetvāna pakkamunti devādayo sabbepi ime maṃ tikkhattuṃ padakkhiṇaṃ katvā
pupphādīhi pūjetvā suppatiṭṭhitapañcaṅgā vanditvā nivattitvā punappunaṃ
oloketvā madhuratthabyañjanāhi nānappakārāhi thutīti vaṇṇentā pakkamiṃsu.
"narā nāgā ca gandhabbā, abhivādetvāna pakkamun"tipi pāṭho.
     Dassanaṃ me atikkanteti mama dassanavisayaṃ bhagavati atikkante. "jahite
dassanūpacāre"tipi pāṭho. Sasaṃgheti saddhiṃ saṃghena sasaṃgho, tasmiṃ sasaṃghe. Sayanā
vuṭṭhahitvānāti nipannaṭṭhānato kalalato uṭṭhahitvā. Pallaṅkaṃ ābhujinti
katapallaṅko hutvā puppharāsimhi nisīdinti attho. "haṭṭho haṭṭhena cittena,
āsanā vuṭṭhahiṃ tadā"tipi pāṭho. So uttānatthova.
     Pītiyā ca abhissannoti pītiparipphuṭo. Vasībhūtoti vasībhāvappatto. Jhāneti
rūpāvacarārūpāvacarajjhānesu. Sahassiyamhīti dasasahassiyaṃ. Lokamhīti lokadhātuyā.
Me samāti mayā sadisā. Avisesena "me samā natthī"ti vatvā idāni tameva
niyamento "asamo iddhidhammesū"ti āha. Tattha iddhidhammesūti pañcasu
iddhidhammesūti attho. Alabhinti paṭilabhiṃ. Īdisaṃ sukhanti īdisaṃ somanassaṃ.
     Atha sumedhatāpaso dasabalassa byākaraṇaṃ sutvā buddhabhāvaṃ karatalagatakālamiva
maññamāno pamuditahadayo dasasu lokadhātusahassesu suddhāvāsamahābrahmāno
atītabuddhassāvino niyatabodhisattānaṃ byākaraṇe uppajjamānapāṭihāriyadassanena
tathāgatavacanassa avitathataṃ pakāsento maṃ paritosayantā imā gāthāyo āhaṃsūti
dassento bhagavā "pallaṅkābhujane mayhan"tiādimāha.
     Tattha pallaṅkābhujane mayhanti mama pallaṅkābhujane. Ayameva vā pāṭho.
Dasasahassādhivāsinoti dasasahassivāsino mahābrahmāno. Yā pubbeti yāni

---------------------------------------------------------------------------------------------
page151.
Pubbe, vibhattilopaṃ katvā vuttanti veditabbaṃ. Pallaṅkavaramābhujeti
varapallaṅkābhujane. Nimittāni padissantīti nimittāni padissiṃsūti attho.
Atītavacane vattabbe vattamānavacanaṃ vuttaṃ. Kiñcāpi vuttaṃ, atītavasena attho
gahetabbo. Tāni ajja padissareti pubbepi niyatabodhisattānaṃ pallaṅkābhujane
yāni nimittāni uppajjiṃsu, tāni nimittāni ajja padissare. Tasmā tvaṃ dhuvameva
buddho bhavissasīti attho. Na pana tāniyeva nimittāni uppajjiṃsu, taṃsadisattā
"tāni ajja padissare"ti vuttanti veditabbaṃ.
     Sītanti sītattaṃ. Byapagatanti gataṃ vigataṃ. Tānīti sītavigamanauṇhupasamanānīti
attho. Nissaddāti asaddā anigghosā. Nirākulāti anākulā, ayameva vā
pāṭho. Na sandantīti na vahanti nappavattanti. Savantiyoti nadiyo. Tānīti
avāyanaasandanāni. Thalajāti paṭhavitalapabbatarukkhesu jātāni. Dakajāti odakāni
pupphāni. Pupphantīti pubbe bodhisattānaṃ pupphiṃsu, atītatthe vattamānavacanaṃ
heṭṭhā vuttanayeneva veditabbaṃ. Tepajja pupphitānīti tāni pupphāni ajja
pupphitānīti attho.
     Phalabhārāti phaladhaRā. Tepajjāti tepi ajja, pulliṅgavasena "tepī"ti
vuttaṃ "latā vā rukkhā vā"ti vuttattā. Phalitāti sañjātaphalā. Ākāsaṭṭhā ca
bhummaṭṭhā cāti ākāsagatā ca bhūmigatā ca. Ratanānīti muttādīni ratanāni.
Jotantīti obhāsanti. Mānussakāti manussānaṃ santakā mānussakā. Dibbāti
devānaṃ santakā dibbā. Turiyāti ātataṃ vitataṃ ātatavitataṃ susiraṃ ghananti pañca
turiyāni. Tattha ātataṃ nāma cammapariyonaddhesu bheriādīsu ekatalaturiyaṃ. Vitataṃ
nāma ubhayatalaṃ. Ātatavitataṃ nāma sabbato pariyonaddhaṃ mahativallakiādikaṃ. Susiraṃ
nāma vaṃsādikaṃ. Ghanaṃ nāma sammatāḷādikaṃ. Vajjantīti heṭṭhā vuttanayena vajjiṃsu,
atītatthe vattamānavacanaṃ veditabbaṃ. Esa nayo upari īdisesu vacanesupi.

---------------------------------------------------------------------------------------------
page152.
Abhiravantīti tatra tatra kusalehi sumuñcitā suppatāḷitā suvāditā viya abhiravanti,
abhinadantīti attho.
     Vicittapupphāti vicitrāni nānāgandhavaṇṇāni pupphāni. Abhivassantīti
abhivassiṃsu, nipatiṃsūti attho. Tepīti tānipi vicitrapupphāni abhivassantāni
padissanti, devabrahmagaṇehi okiriyamānānīti adhippāyo. Ābhujatīti osakkati.
Tepajjabhoti tepi ajja ubho mahāsamuddadasasahassiyo. Abhiravantīti abhinadanti.
Nirayeti nirayesu. Dasasahassāti anekadasasahassā. Nibbantīti sammanti, santiṃ
upentīti attho. Tārakāti nakkhattāni, tepi ajja padissatīti tepi sūriyassa
vimalabhāvā tārakā ajja divā dissanti.
     Anovaṭṭhenāti anovaṭṭhe, bhummatthe karaṇavacanaṃ. Atha vā anovaṭṭheti
anabhivaṭṭhepi. Nāti nipātamattaṃ "sutvā na dūtavacanan"tiādīsu viya.
Tampajjubbhujjateti tampi udakaṃ ajja ubbhijjati, ubbhijjitvā uṭṭhahatīti
attho. Mahiyāti paṭhaviyā, nissakkavacanaṃ. Tārāgaṇāti gahanakkhattādayo sabbe tāragaṇā.
Nakkhattāti nakkhattatārakā ca. Gaganamaṇḍaleti sakalagaganamaṇḍalaṃ virocantīti
attho. Bilāsayāti bilāsayā ahinakulakumbhīlagodhādayo. Darīsayāti jharāsayā.
Ayameva vā pāṭho. Nikkhamantīti nikkhamiṃsu. Sakāsayāti attano attano āsayato.
"tadāsayā"tipi pāṭho. Tattha tadā tasmiṃ kāle, āsayato, bilatoti attho.
Chuddhāti suchuddhā suvuddhāritā, nikkhantāti attho.
     Aratīti ukkaṇṭhā. Santuṭṭhāti paramena santuṭṭhena santuṭṭhā. Vinassatīti
vigacchati. Rāgoti kāmarāgo. Tadā tanu hotīti oramattako hoti, iminā
pariyuṭṭhānābhāvaṃ dīpeti. Vihatāti vinaṭṭhā. Tadāti pubbe, bodhisattānaṃ
pallaṅkābhujaneti attho. Na bhavatīti na hoti. Ajjapetanti ajja tava

---------------------------------------------------------------------------------------------
page153.
Pallaṅkābhujanepi etaṃ bhayaṃ na hotevāti attho. Tena liṅgena jānāmāti tena
kāraṇena sabbeva mayaṃ jānāma, yaṃ tvaṃ buddho bhavissasīti attho.
     Anuddhaṃsatīti na uggacchati. 1- Aniṭṭhagandhoti duggandho. Pakkamatīti pakkami
vigacchi. Pavāyatīti pavāyi. Sopajjāti sopi dibbagandho ajja. Padissantīti
padissiṃsu. Tepajjāti tepi sabbe devā ajja. Yāvatāti paricchedanatthe
nipāto, yattakāti attho. Kuṭṭāti 2- pākāRā. Na hontāvaraṇāti āvaraṇakarā
na ahesuṃ. Tadāti pubbe. Ākāsabhūtāti te kuṭṭakavāṭapabbatā āvaraṇaṃ
tirokaraṇaṃ kātuṃ asakkontā, ajaṭākāsabhūtāti attho. Cutīti maraṇaṃ. Upapattīti
paṭisandhiggahaṇaṃ. Khaṇeti pubbe bodhisattānaṃ pallaṅkābhujanakkhaṇe. Na vijjatīti
nāhosi. Tānipajjāti tānipi ajja cavanabhavanānīti 3- attho. Mā nivattīti mā
paṭikkami. Abhikkamāti parakkama. Sesamettha uttānamevāti.
     Tato sumedhapaṇḍito dīpaṅkarassa dasabalassa ca dasasahassacakkavāḷa-
devatānañca vacanaṃ sutvā bhiyyoso mattāya sañjātussāho hutvā cintesi
"buddhā nāma amoghavacanā, natthi buddhānaṃ kathāya aññathattaṃ. Yathā hi
ākāse khittassa leḍḍussa patanaṃ dhuvaṃ, jātassa maraṇaṃ, aruṇe uggate
sūriyassa abbhuggamanaṃ, 4- āsayā nikkhantassa sīhassa sīhanādanadanaṃ, garugabbhāya
itthiyā bhāramoropanaṃ 5- dhuvaṃ avassambhāvī, evameva buddhānaṃ vacanaṃ nāma dhuvaṃ
amoghaṃ, addhā ahaṃ buddho bhavissāmīti. Tena vuttaṃ:-
      [108] "buddhassa vacanaṃ sutvā    dasasahassīnacūbhayaṃ
              tuṭṭhahaṭṭho pamodito    evaṃ cintesahaṃ tadā.
@Footnote: 1 Sī.,i. anuddhaṃ gacchati na bhavati na hoti             2 ka. kuḍḍāti
@3 Sī.,i. vacanauppajjanānīti     4 Sī.,i. uṭṭhānaṃ   5 Sī.,i. bhāramocanaṃ

---------------------------------------------------------------------------------------------
page154.
      [109] Advejjhavacanā buddhā       amoghavacanā jinā
            vitathaṃ natthi buddhānaṃ         dhuvaṃ buddho bhavāmahaṃ.
      [110] Yathā khittaṃ nabhe leḍḍu      dhuvaṃ patati bhūmiyaṃ
            tatheva buddhaseṭṭhānaṃ        vacanaṃ dhuvasassataṃ
            vitathaṃ natthi buddhānaṃ         dhuvaṃ buddho bhavāmahaṃ.
      [111] Yathāpi sabbasattānaṃ         maraṇaṃ dhuvasassataṃ
            tatheva buddhaseṭṭhānaṃ        vacanaṃ dhuvasassataṃ
            vitathaṃ natthi buddhānaṃ         dhuvaṃ buddho bhavāmahaṃ.
      [112] Yathā rattikkhaye patte      sūriyuggamanaṃ dhuvaṃ
            tatheva buddhaseṭṭhānaṃ        vacanaṃ dhuvasassataṃ
            vitathaṃ natthi buddhānaṃ         dhuvaṃ buddho bhavāmahaṃ.
      [113] Yathā nikkhantasayanassa        sīhassa nadanaṃ dhuvaṃ
            tatheva buddhaseṭṭhānaṃ        vacanaṃ dhuvasassataṃ
            vitathaṃ natthi buddhānaṃ         dhuvaṃ buddho bhavāmahaṃ.
      [114] Yathā āpannasattānaṃ        bhāramoropanaṃ dhuvaṃ
            tatheva buddhaseṭṭhānaṃ        vacanaṃ dhuvasassataṃ
            vitathaṃ natthi buddhānaṃ         dhuvaṃ buddho bhavāmahan"ti.
     Tattha buddhassa vacanaṃ sutvā, dasasahassīnacūbhayanti dīpaṅkarasammāsambuddhassa
ca dasasahassacakkavāḷadevatānañca vacanaṃ sutvā. Ubhayanti ubhayesaṃ, sāmiatthe
paccattavacanaṃ, ubhayavacanaṃ vā. Evaṃ cintesahanti evaṃ cintesiṃ ahiṃ.
     Advejjhavacanāti dvedhā appavattavacanā, ekaṃsavacanāti attho.
"acchiddavacanā"tipi pāṭho, tassa niddosavacanāti attho. Amoghavacanāti

---------------------------------------------------------------------------------------------
page155.
Avitathavacanā. Vitathanti vitathavacanaṃ natthīti attho. Dhuvaṃ buddho bhavāmahanti
ahaṃ ekaṃseneva buddho bhavissāmīti niyatavasena avassambhāvivasena ca vattamānavacanaṃ
katanti veditabbaṃ.
     Sūriyuggamananti sūriyassa udayanaṃ, ayameva vā pāṭho. Dhuvasassatanti
ekaṃsabhāvī ceva sassatañca. Nikkhantasayanassāti sayanato nikkhantassa.
Āpannasattānanti garugabbhānaṃ, gabbhinīnanti attho. Bhāramoropananti
bhāraoropanaṃ, gabbhassa oropananti, attho. Makāro padasandhikaro,
sesametthāpi uttānamevāti.
     "svāhaṃ addhā buddho bhavissāmī"ti evaṃ katasanniṭṭhāno buddhakārake
dhamme upadhāretuṃ "kahaṃ nu kho buddhakārakā dhammā"ti uddhaṃ adho disāsu
vidisāsū"ti anukkamena sakalaṃ dhammadhātuṃ vicinanto pubbe porāṇakehi
bodhisattehi āsevitanisevitaṃ paṭhamaṃ dānapāramiṃ disvā evaṃ attānaṃ ovadi
"sumedhapaṇḍita tvaṃ ito paṭṭhāya paṭhamaṃ dānapāramiṃ pūreyyāsi. Yathā hi
nikujjito udakakumbho nissesaṃ katvā udakaṃ vamatiyeva na paccāharati, evameva
dhanaṃ vā yasaṃ vā puttadāraṃ vā aṅgapaccaṅgaṃ vā anoloketvā sabbattha 1-
yācakānaṃ sabbaṃ icchiticchitaṃ nissesaṃ katvā dadamāno bodhimūle nisīditvā
buddho bhavissasī"ti paṭhamaṃ dānapāramiṃ daḷhaṃ katvā adhiṭṭhāsi. Tena
vuttaṃ:-
      [115] "handa buddhakare dhamme     vicināmi ito cito
            uddhaṃ adho dasa disā       yāvatā dhammadhātuyā.
      [116] Vicinanto tadā dakkhiṃ       paṭhamaṃ dānapāramiṃ
            pubbakehi mahesīhi         anuciṇṇaṃ mahāpathaṃ.
@Footnote: 1 Sī.,i. sabbasampatti

---------------------------------------------------------------------------------------------
page156.
      [117] Imaṃ tvaṃ paṭhamaṃ tāva        daḷhaṃ katvā samādiya
            dānapāramitaṃ gaccha         yadi bodhiṃ pattumicchasi.
      [118] Yathāpi kumbho sampuṇṇo     yassa kassaci adho kato
            vamatevudakaṃ nissesaṃ        na tattha parirakkhati.
      [119] Tatheva yācake disvā      hīnamukkaṭṭhamajjhime
            dadāhi dānaṃ nissesaṃ       kumbho viya adho kato"ti,
     tattha handāti vavassaggatthe nipāto. Buddhakare dhammeti buddhattare
dhamme. Buddhattakarā nāma dhammā  dānapāramitādayo dasa dhammā. Vicināmīti
vicinissāmi, vīmaṃsissāmi upaparikkhissāmīti attho. Ito citoti ito ito,
ayameva vā pāṭho. Tattha tattha vicināmīti attho. Uddhanti devaloke.
Adhoti manussaloke. Dasa disāti dasasu disāsu, kattha nu kho te buddhakārakadhammā
uddhaṃ adho tiriyaṃ disāsu vidisāsūti adhippāyo. Yāvatā dhammadhātuyāti
ettha yāvatāti paricchedavacanaṃ. Dhammadhātuyāti sabhāvadhammassa, pavattanīti vacanaseso
daṭṭhabbo. Kiṃ vuttaṃ hoti? yāvatikā sabhāvadhammānaṃ kāmarūpārūpadhammānaṃ pavatti,
tāvatikaṃ vicinissāmīti vuttaṃ hoti.
     Vicinantoti vīmaṃsanto upaparikkhanto. Pubbakehīti porāṇakehi
bodhisattehi. Anuciṇṇanti ajjhāciṇṇaṃ 1- āsevitaṃ. Samādiyāti samādiyanaṃ
karohi, ajja paṭṭhāya ayaṃ paṭhamaṃ dānapāramī pūretabbā mayāti evaṃ
samādiyāti attho. Dānapāramitaṃ gacchāti dānapāramiṃ gaccha, pūrayāti attho,
yadi bodhiṃ pattumicchasīti bodhimūlamupagantvā anuttaraṃ sammāsambodhiṃ pattuṃ
icchasi ce. Yassa kassacīti udakassa vā khīrassa vā yassa kassaci sampuṇaṇo.
@Footnote: 1 Sī.,i. āciṇṇaṃ

---------------------------------------------------------------------------------------------
page157.
Sampuṇṇasaddayoge sati sāmivacanaṃ icchanti saddavidū. Karaṇatthe vā sāmivacanaṃ,
yena kenacīti attho, adho katoti heṭṭhāmukhīkato. Na tattha parirakkhatīti
tasmiṃ vamane na parirakkhati, nissesaṃ udakaṃ vamatevāti attho. Hīnamukkaṭṭhamajjhimeti
hīnamajjhimapaṇīte, makāro padasandhikaro. Kumbho viya adho katoti
heṭṭhāmukhīkato viya kumbho. Yācake upagate disvā "tvaṃ sumedha attano
anavasesetvā sabbadhanapariccāgena dānapāramiṃ aṅgapariccāgena upapāramiṃ,
jīvitapariccāgena paramatthapāramiñca pūrehī"ti evaṃ attanāva attānaṃ
ovadi.
     Athassa "na ettakeheva buddhakārakehi dhammehi bhavitabban"ti uttarimpi
upadhārayato dutiyaṃ sīlapāramiṃ disvā etadahosi "sumedhapaṇḍita tvaṃ ito
paṭṭhāya sīlapāramiṃ pūreyyāsi. Yathā camarī migo nāma jīvitampi anoloketvā
attano vālameva rakkhati, evaṃ tvampi ito paṭṭhāya jīvitampi anoloketvā
sīlameva rakkhanto buddho bhavissasī"ti dutiyaṃ sīlapāramiṃ daḷhaṃ katvā adhiṭṭhāsi.
Tena vuttaṃ:-
      [120] "na hete ettakāyeva      buddhadhammā bhavissare
            aññepi vicinissāmi          ye dhammā bodhipācanā.
      [121] Vicinanto tadā dakkhiṃ         dutiyaṃ sīlapāramiṃ
            pubbakehi mahesīhi           āsevitanisevitaṃ.
      [122] Imaṃ tvaṃ dutiyaṃ tāva          daḷhaṃ katvā samādiya
            sīlapāramitaṃ gaccha            yadi bodhiṃ pattumicchasi.
      [123] Yathāpi camarī vālaṃ           kismiñci paṭilaggitaṃ
            upeti maraṇaṃ tattha           na vikopeti vāladhiṃ.

---------------------------------------------------------------------------------------------
page158.
      [124] Tatheva catūsu bhūmīsu           sīlāni paripūraya
            parirakkha sabbadā sīlaṃ         camarī viya vāladhin"ti.
     Tattha na heteti na hi eteyeva. Bodhipācanāti maggaparipācanā.
Sabbaññutaññāṇaparipācanā vā. Dutiyaṃ sīlapāraminti sīlaṃ nāma sabbesaṃ
kusaladhammānaṃ patiṭṭhā, sīle patiṭṭhito kusaladhammehi na parihāyati, sabbepi
lokiyalokuttaraguṇe paṭilabhati. Tasmā sīlapāramī pūretabbāti dutiyaṃ sīlapāramiṃ
addakkhinti attho.
     Āsevitanisevitanti bhāvitañceva bahulīkatañca. Camarīti camarī migo.
Kismiñcīti yattha katthaci rukkhalatākaṇṭakādīsu aññatarasmiṃ. Paṭilaggitanti
paṭivilaggitaṃ. Tatthāti yattha vilaggitaṃ, tattheva ṭhatvā maraṇaṃ upagacchati.
Na vikopetīti na chindati. Vāladhinti vālaṃ chinditvā na gacchati, tattheva
maraṇaṃ upetīti attho.
     Catūsu bhūmīsu sīlānīti catūsu ṭhānesu vibhattisīlāni, pātimokkhasaṃvaraindriya-
saṃvaraājīvapārisuddhipaccayasannissitavasenāti attho. Bhūmivasena pana dvīsuyeva bhūmīsu
pariyāpannaṃ tampi catusīlamevāti. Paripūrayāti khaṇḍachiddasabalādiabhāvena paripūraya.
Sabbadāti sabbakālaṃ. Camarī viyāti camarī migo viya. Sesametthāpi
uttānatthamevāti.
     Athassa "na ettakeheva buddhakārakehi dhammehi bhavitabban"ti uttarimpi
upadhārayato tatiyaṃ nekkhammapāramiṃ disvā etadahosi "sumedhapaṇḍita tvaṃ ito
paṭṭhāya nekkhammapāramimpi pūreyyāsi. Yathāpi suciraṃ bandhanāgāre vasamāno
puriso na tattha sinehaṃ karoti, atha kho ukkaṇṭhito avasitukāmo hoti,
evameva tvampi sabbabhave bandhanāgārasadise katvā passa, sabbabhavehi

---------------------------------------------------------------------------------------------
page159.
Ukkaṇṭhito muccitukāmo hutvā nekkhammābhimukhova hohi, evaṃ buddho bhavissasī"ti
tatiyaṃ nekkhammapāramiṃ daḷhaṃ katvā adhiṭṭhāsi. Tena vuttaṃ:-
      [125] "na hete ettakāyeva      buddhadhammā bhavissare
            aññepi vicinissāmi          ye dhammā bodhipācanā.
      [126] Vicinanto tadā dakkhiṃ         tatiyaṃ nekkhammapāramiṃ
            pubbakehi mahesīhi           āsevitanisevitaṃ.
      [127] Imaṃ tvaṃ tatiyaṃ tāva          daḷhaṃ katvā samādiya
            nekkhammapāramitaṃ gaccha        yadi bodhiṃ pattumicchasi.
      [128] Yathā andughare puriso        ciravuṭṭho dukhaṭṭito
            na tattha rāgaṃ janeti 1-      muttiṃyeva gavesati.
      [129] Tatheva tvaṃ sabbabhave         passa andughare viya
            nekkhammābhimukho hohi        bhavato parimuttiyā"ti.
     Tattha andughareti bandhanāgāre. Ciravuṭṭhoti cirakālaṃ vuṭṭho. Dukhaṭaṭitoti
dukkhapīḷito. Na tattha rāgaṃ janetīti tattha andughare rāgaṃ sinehaṃ na janeti
na uppādeti. "imaṃ andugharaṃ muñcitvā nāhaṃ aññattha gamissāmī"ti evaṃ
tattha rāgaṃ na janeti, kintu 2- muttiṃyeva mokkhameva gavesatīti adhippāyo.
Nekkhammābhimukhoti nikkhamanābhimukho hoti. Bhavatoti sabbabhavehi. Parimuttiyāti
parimocanatthāya. "nekkhammābhimukho hutvā, sambodhiṃ pāpuṇissasī"tipi pāṭho.
Sesamettha uttānatthamevāti.
     Athassa "na ettakeheva buddhakārakadhammehi bhavitabban"ti uttarimpi
upadhārayato catutthaṃ paññāpāramiṃ disvā etadahosi "sumedhapaṇḍita tvaṃ ito
@Footnote: 1 pāḷi. abhijaneti        2 Sī.,i. kiṃ karosi

---------------------------------------------------------------------------------------------
page160.
Paṭṭhāya paññāpāramimpi pūreyyāsi. Hīnamajjhimukkaṭṭhesu kañci avajjetvā
sabbepi paṇḍite upasaṅkamitvā pañhaṃ puccheyyāsi. Yathāpi piṇḍacāriko bhikkhu
hīnādibhedesu kulesu kiñci kulaṃ avivajjetvā paṭipāṭiyā piṇḍāya caranto khippaṃ
yāpanamattaṃ labhati, evameva tvampi sabbe paṇḍite upasaṅkamitvā pucchanto
buddho bhavissasī"ti catutthaṃ paññāpāramiṃ daḷhaṃ katvā adhiṭṭhāsi. Tena vuttaṃ:-
      [130] "na hete ettakāyeva     buddhadhammā bhavissare
            aññepi vicinissāmi         ye dhammā bodhipācanā.
      [131] Vicinanto tadā dakkhiṃ        catutthaṃ paññāpāramiṃ
            pubbakehi mahesīhi          āsevitanisevitaṃ.
      [132] Imaṃ tvaṃ catutthaṃ tāva        daḷhaṃ katvā samādiya
            paññāpāramitaṃ gaccha         yadi bodhiṃ pattumicchasi.
      [133] Yathāpi bhikkhu bhikkhanto       hīnamukkaṭṭhamajjhime
            kulāni ca vivajjento       evaṃ labhati yāpanaṃ.
      [134] Tatheva tvaṃ sabbakālaṃ        paripucchaṃ budhaṃ janaṃ
            paññāya pāramiṃ gantvā      sambodhiṃ pāpuṇissasī"ti.
     Tattha bhikkhantoti piṇḍāya caranto. Hīnamukkaṭṭhamajjhimeti hīnamukkaṭṭhamajjhimāni
kulānīti attho. Liṅgavipariyāso kato. Na vivajjentoti na pariharanto
gharapaṭipāṭiṃ muñcitvā caranto vivajjeti nāma, evamakatvāti attho. Yāpananti
yāpanamattaṃ pāṇadhāraṇaṃ āhāraṃ labhatīti attho. Paripucchanti "kiṃ bhante kusalaṃ,
kiṃ sāvajjaṃ. Kiṃ anavajjan"tiādinā 1- nayena tattha abhiññāte paṇḍite jane
upasaṅkamitvā paripucchantoti attho budhaṃ jananti paṇḍitaṃ janaṃ. "budhe jane"tipi
@Footnote: 1 dī.pā. 11/84, 216/51, 136

---------------------------------------------------------------------------------------------
page161.
Pāṭho. Paññāya pāraminti paññāya pāraṃ. "paññāpāramitaṃ gantvā"tipi pāṭho.
Sesametthāpi uttānamevāti.
     Athassa "na ettakeheva buddhakārakadhammehi bhavitabban"ti uttarimpi
upadhārayato pañcamaṃ vīriyapāramiṃ disvā etadahosi "sumedhapaṇḍita tvaṃ ito
paṭṭhāya vīriyapāramimpi pūreyyāsi. Yathāpi sīho migarājā sabbairiyāpathesu
daḷhavīriyo hoti, evaṃ tvampi sabbabhavesu sabbairiyāpathesu daḷhavīriyo
anolīnavīriyo samāno buddho bhavissasī"ti pañcamaṃ vīriyapāramiṃ daḷhaṃ katvā
adhiṭṭhāsi. Tena  vuttaṃ:-
      [135] "na hete ettakāyeva     buddhadhammā bhavissare
            aññepi vicinissāmi         ye dhammā bodhipācanā.
      [136] Vicinanto tadā dakkhiṃ        pañcamaṃ vīriyapāramiṃ
            pubbakehi mahesīhi          āsevitanisevitaṃ.
      [137] Imaṃ tvaṃ pañcamaṃ tāva        daḷhaṃ katvā samādiya
            vīriyapāramitaṃ gaccha          yadi bodhiṃ pattumicchasi.
      [138] Yathāpi sīho migarājā       nisajjaṭṭhānacaṅkame
            alīnavīriyo hoti           paggahitamano sadā.
      [139] Tatheva tvaṃ sabbabhave        paggaṇha vīriyaṃ daḷhaṃ
            vīriyapāramitaṃ gantvā        sambodhiṃ pāpuṇissasī"ti.
     Tattha alīnavīriyoti anolīnavīriyo. Sabbabhaveti jātajātabhave, sabbesu
bhavesūti attho. "āraddhavīriyo hutvā, sambodhiṃ pāpuṇissasī"tipi pāṭho.
Sesametthāpi uttānamevāti.

---------------------------------------------------------------------------------------------
page162.
     Athassa "na ettakeheva buddhakārakadhammehi bhavitabban"ti uttarimpi
upadhārayato chaṭṭhamaṃ khantipāramiṃ disvā etadahosi "sumedhapaṇḍita tvaṃ ito
paṭṭhāya khantipāramiṃ paripūreyyāsi, sammānanepi avamānanepi khamova bhaveyyāsi.
Yathā hi paṭhaviyaṃ nāma sucimpi pakkhipanti asucimpi, na ca tena paṭhavī sinehaṃ vā
paṭighaṃ vā karoti, khamati sahati adhivāsetiyeva, evameva tvampi sabbesaṃ
sammānanāvamānanesu khamo samāno buddho bhavissasī"ti chaṭṭhamaṃ khantipāramiṃ
daḷhaṃ katvā adhiṭṭhāsi. Tena vuttaṃ:-
      [140] "na hete ettakāyeva      buddhadhammā bhavissare
            aññepi vicinissāmi          ye dhammā bodhipācanā.
      [141] Vicinanto tadā dakkhiṃ         chaṭṭhamaṃ khantipāramiṃ
            pubbakehi mahesīhi           āsevitanisevitaṃ.
      [142] Imaṃ tvaṃ chaṭṭhamaṃ tāva         daḷhaṃ katvā samādiya
            tattha advejjhamānaso        sambodhiṃ pāpuṇissasi.
      [143] Yathāpi paṭhavī nāma           sucimpi asucimpi ca
            sabbaṃ sahati nikkhepaṃ          na karoti paṭighaṃ tayā.
      [144] Tatheva tvampi sabbesaṃ        sammānāvamānakkhamo
            khantipāramitaṃ gantvā         sambodhiṃ pāpuṇissasī"ti.
    Tattha tatthāti tassaṃ khantipāramiyaṃ. Advejjhamānasoti ekaṃsamānaso. Sucimpīti
candanakuṅkumagandhamālādisucimpi. Asucampīti ahikukkuramanussakuṇapagūthamuttakheḷa-
siṅghāṇikādiasucimpi. Sahatīti khamati, adhivāseti. Nikkhepanti nikkhittaṃ.
Paṭighanti kodhaṃ. Tayāti tāya vuttiyā, tāya nikkhittatāya vā. "paṭighaṃ dayan"tipi
pāṭho. Tassa tena nikkhepena paṭighānurodhaṃ na karotīti attho. Sammānāvamānakkhamoti

---------------------------------------------------------------------------------------------
page163.
Sabbesaṃ sammānanāvamānanasaho tvampi bhavāti attho. "tatheva tvampi sabbabhave,
sammānanavimānakkhamo"tipi paṭhanti. "khantiyā pāramiṃ gantvā"tipi pāṭho, tassā
khantiyā pāramipūraṇavasena gantvāti attho. Sesametthāpi uttānamevāti. Ito
paraṃ ettakampi avatvā yattha yattha viseso atthi, taṃ tameva vatvā pāṭhantaraṃ
dassetvā gamissāmāti.
     Athassa "na ettakeheva buddhakārakadhammehi bhavitabban"ti uttarimpi
upadhārayato sattamaṃ saccapāramiṃ disvā etadahosi "sumedhapaṇḍita tvaṃ ito
paṭṭhāya saccapāramimpi pūreyyāsi, asaniyā matthake patamānāyapi dhanādīnaṃ
atthāya chandādīnaṃ vasena sampajānamusāvādaṃ nāma mā bhāsi. Yathāpi osadhītārakā
nāma sabbautūsu attano gamanavīthiṃ vijahitvā aññāya vīthiyā na gacchati,
sakavīthiyāva gacchati, evameva tvampi saccaṃ pahāya musāvādaṃ nāma avadantoyeva
buddho bhavissasī"ti sattamaṃ saccapāramiṃ daḷhaṃ katvā adhiṭṭhāsiṃ. Tena vuttaṃ:-
      [145] "na hete ettakāyeva      buddhadhammā bhavissare
            aññepi vicinissāmi          ye dhammā bodhipācanā.
      [146] Vicinanto tadā dakkhiṃ         sattamaṃ saccapāramiṃ
            pubbakehi mahesīhi           āsevitanisevitaṃ.
      [147] Imaṃ tvaṃ sattamaṃ tāva         daḷhaṃ katvā samādiya
            tattha advejjhavacano         sambodhiṃ pāpuṇissasi.
      [148] Yathāpi osadhī nāma          tulābhūtā sadevake
            samaye utuvasse vā         na vokkamati vīthito.
      [149] Tatheva tvampi saccesu        mā vokkamasi vīthito
            saccapāramitaṃ gantvā         sambodhiṃ pāpuṇissasī"ti.

---------------------------------------------------------------------------------------------
page164.
     Tattha tatthāti saccapāramiyaṃ. Advejjhavacanoti avitathavacano. Osadhī nāmāti
osadhītārakā, osadhagahaṇe osadhītārakaṃ uditaṃ disvā osadhaṃ gaṇhanti. Tasmā
"osadhītārakā"ti vuccati. Tulābhūtāti pamāṇabhūtā. Sadevaketi sadevakassa lokassa.
Samayeti vassasamaye. Utuvasseti hemantagimhesu. "samaye utuvaṭṭe"tipi pāṭho.
Tassa samayeti gimhe. Utuvaṭṭeti hemante ca vassāne cāti attho. Na vokkamati
vīthitoti taṃtaṃutumhi attano gamanavīthito na vokkamati na vigacchati, cha māse pacchimaṃ
disaṃ gacchati, cha māse pubbaṃ disaṃ gacchatīti. Atha vā osadhī nāmāti
siṅgiverapipphalimaricādikaṃ osadhaṃ. Na vokkamatīti yaṃ yaṃ phaladānasamatthaṃ osadhaṃ,
taṃ taṃ phaladānaṃ okkamma attano phalaṃ adatvā na nivattati. Vīthitoti gamanavīthito,
pittaharo pittaṃ harateva, vātaharo vātaṃ harateva, semhaharo semhaṃ haratevāti
attho. Sesametthāpi uttānamevāti.
     Athassa "na ettakeheva buddhakārakadhammehi bhavitabban"ti uttarimpi
upadhārayato aṭṭhamaṃ adhiṭṭhānapāramiṃ disvā etadahosi "sumedhapaṇḍita tvaṃ
ito paṭṭhāya adhiṭṭhānapāramimpi pūreyyāsi, yaṃ adhiṭṭhāsi, tasmiṃ adhiṭṭhāne
niccalo bhaveyyāsi, yathā pabbato nāma sabbadisāsu vāte paharantepi
na kampati na calati, attano ṭhāneyeva tiṭṭhati, evameva tvampi attano
adhiṭṭhāne niccalo hontova buddho bhavissasī"ti aṭṭhamaṃ adhiṭṭhānapāramiṃ
daḷhaṃ katvā adhiṭṭhāsīti. Tena vuttaṃ:-
      [150] "na hete ettakāyeva      buddhadhammā bhavissare
            aññepi vicinissāmi          ye dhammā bodhipācanā.
      [151] Vicinanto tadā dakkhiṃ         aṭṭhamaṃ adhiṭṭhānapāramiṃ
            pubbakehi mahesīhi           āsevitanisevitaṃ.

---------------------------------------------------------------------------------------------
page165.
      [152] Imaṃ tvaṃ aṭṭhamaṃ tāva         daḷhaṃ katvā samādiya
            tattha tvaṃ acalo hutvā       sambodhiṃ pāpuṇissasi.
      [153] Yathāpi pabbato selo        acalo suppatiṭṭhito
            na kampati bhusavātehi         sakaṭṭhāneva tiṭṭhati.
      [154] Tatheva tvaṃ adhiṭṭhāne        sabbadā acalo bhava
            adhiṭṭhānapāramitaṃ gantvā      sambodhiṃ pāpuṇissasī"ti.
     Tattha seloti silāmayo. Acaloti niccalo. Suppatiṭṭhitoti acalattāva
suṭṭhu patiṭṭhito. "yathāpi pabbato acalo, nikhāto suppatiṭṭhito"tipi pāṭho.
Bhusavātehīti balavavātehi. Sakaṭṭhānevāti attano ṭhāneyeva, yathāṭhitaṭṭhāneyevāti
attho. Sesametthāpi uttānamevāti.
     Athassa "na ettakeheva buddhakārakadhammehi bhavitabban"ti uttarimpi
upadhārayato navamaṃ mettāpāramiṃ disvā etadahosi "sumedhapaṇḍita tvaṃ ito
paṭṭhāya mettāpāramiṃ pūreyyāsi, hitesupi ahitesupi ekacittova bhaveyyāsi.
Yathāpi udakaṃ nāma pāpajanassapi kalyāṇajanassapi sītabhāvaṃ ekasadisaṃ katvā
pharati, evameva tvampi sabbasattesu mettacittena ekacittova hutvā buddho
bhavissasī"ti navamaṃ mettāpāramiṃ daḷhaṃ katvā adhiṭṭhāsī"ti. Tena vuttaṃ:-
      [155] "na hete ettakāyeva      buddhadhammā bhavissare
            aññepi vicinissāmi          ye dhammā bodhipācanā.
      [156] Vicinanto tadā dakkhiṃ         navamaṃ mettāpāramiṃ
            pubbakehi mahesīhi           āsevitanisevitaṃ.
      [157] Imaṃ tvaṃ navamaṃ tāva          daḷhaṃ katvā samādiya
            mettāya asamo hohi        yadi bodhiṃ pattumicchasi.

---------------------------------------------------------------------------------------------
page166.
      [158] Yathāpi udakaṃ nāma           kalyāṇe pāpake jane
            samaṃ pharati sītena            pavāheti rajomalaṃ.
      [159] Tatheva tvaṃ hitāhite         samaṃ mettāya bhāvaya
            mettāpāramitaṃ gantvā       sambodhiṃ pāpuṇissasī"ti.
     Tattha asamo hohīti mettābhāvanāya asadiso hohi. Tattha "tvaṃ samasamo
hohī"tipi pāṭho. So uttānatthova. Samanti tulyaṃ. Pharatīti phusati. Pavāhetīti
visodheti. Rajoti āgantukarajaṃ. Malanti sarīre uṭṭhitaṃ sedamalādiṃ. "rajamalan"tipi
pāṭho. Soyevattho. Hitāhiteti hite ca ahite ca, mitte ca amitte cāti
attho. Mettāya bhāvayāti mettaṃ bhāvaya vaḍḍhehi. Sesametthāpi uttānamevāti.
     Athassa "na ettakeheva buddhakārakadhammehi bhavitabban"ti uttarimpi
upadhārayato dasamaṃ upekkhāpāramiṃ disvā etadahosi "sumedhapaṇḍita tvaṃ ito
paṭṭhāya upekkhāpāramiṃ paripūreyyāsi, sukhepi   dukkhepi majjhattova bhaveyyāsi.
Yathāpi paṭhavī nāma sucimpi asucimpi ca pakkhipamāne majjhattāva hoti, evameva
tvampi sukhadukkhesu majjhattova honto buddho bhavissasī"ti dasamaṃ upekkhāpāramiṃ
daḷhaṃ katvā adhiṭṭhāsi. Tena vuttaṃ:-
      [160] "na hete ettakāyeva       buddhadhammā bhavissare
            aññepi vicinissāmi           ye dhammā bodhipācanā.
      [161] Vicinanto tadā dakkhiṃ          dasamaṃ upekkhāpāramiṃ
            pubbakehi mahesīhi            āsevitanisevitaṃ.
      [162] Imaṃ tvaṃ dasamaṃ tāva           daḷhaṃ katvā samādiya
            tulābhūto daḷho hutvā        sambodhiṃ pāpuṇissasi.
      [163] Yathāpi paṭhavī nāma            nikkhittaṃ asuciṃ suciṃ
            upekkhati ubhopete          kopānunayavajjitā.

---------------------------------------------------------------------------------------------
page167.
      [164] Tatheva tvaṃ sukhadukkhe          tulābhūto sadā bhava
            upekkhāpāramitaṃ gantvā       sambodhiṃ pāpuṇissasī"ti.
     Tattha tulābhūtoti majjhattabhāve ṭhito, yathā tulāya daṇḍo samaṃ tulito
samaṃ tiṭṭhati, na namati na unnamati, evameva tvampi sukhadukkhesu tulāsadiso
hutvā sambodhiṃ pāpuṇissasi. Kopānunayavajjitāti paṭighānurodhavajjitā.
"dayākopavivijjitā"tipi pāṭho, soyevattho. Sesaṃ khantipāramiyaṃ vuttanayeneva
veditabbaṃ.
     Tato sumedhapaṇḍito ime dasa pāramidhamme vicinitvā tato paraṃ cintesi
"imasmiṃ loke bodhisattehi paripūretabbā bodhipācanā buddhattakarā 1- dhammā
ettakāyeva, na ito bhiyyo, imā pana pāramiyo uddhaṃ ākāsepi natthi, na
heṭṭhā paṭhaviyampi, na puratthimādīsu disāsupi atthi, mayhaṃyeva pana hadayamaṃsantareyeva
patiṭṭhitā"ti. Evaṃ tāsaṃ attano hadaye patiṭṭhitabhāvaṃ disvā sabbāpi
tā daḷhaṃ katvā adhiṭṭhāya punappunaṃ sammasanto anulomapaṭilamaṃ sammasi,
pariyante gahetvā ādimhi pāpesi, ādimhi gahetvā pariyante ṭhapesi.
Majjhe gahetvā ubhato osāpesi, ubhato koṭīsu gahetvā majjhe osāpesi.
Bāhirabhaṇḍapariccāgo pāramiyo nāma, aṅgapariccāgo upapāramiyo nāma,
jīvitapariccāgo paramatthapāramiyo nāmāti dasa pāramiyo dasa upapāramiyo dasa
paratthapāramiyoti samatiṃsa pāramiyo yamakatelaṃ 2- vinivaṭṭento viya sammasi. Tassa
dasa pāramiyo sammasantassa dhammatejena catunahutādikadviyojanasatasahassabahalā
vipulā ayaṃ mahāpaṭhavī hatthinā akkantanaḷakalāpo viya uppīḷiyamānaṃ ucchuyantaṃ
viya ca mahāviravaṃ viravamānā saṅkampi sampakampi sampavedi. Kulālacakkaṃ viya
telayantacakkaṃ viya ca paribbhami. Tena vuttaṃ:-
@Footnote: 1 Sī. buddhakārakā     2 Ma. yantayamakatelaṃ

---------------------------------------------------------------------------------------------
page168.
      [165] "ettakāyeva te loke     ye dhammā bodhipācanā
            tatuddhaṃ natthi aññatra         daḷhaṃ tattha patiṭṭhaha.
      [166] Ime dhamme sammasato        sabhāvasarasalakkhaṇe
            dhammatejena vasudhā          dasasahassī pakampatha.
      [167] Calatī ravatī paṭhavī            ucchuyantaṃva pīḷitaṃ
            telayante yathā cakkaṃ        evaṃ kampati medanī"ti.
     Tattha ettakāyevāti niddiṭṭhānaṃ pāramitānaṃ anūnādhikabhāvassa dassanatthaṃ
vuttaṃ. Tatuddhanti tato dasapāramīhi uddhaṃ natthi. Aññatrāti aññaṃ, lakkhaṇaṃ
saddasatthato gahetabbaṃ. Tato dasapāramito añño buddhakārakadhammo natthīti
attho. Tatthāti tāsu dasasu pāramīsu. Patiṭṭhahāti patiṭṭha, paripūrento tiṭṭhāti
attho.
     Ime dhammeti pāramidhamme. Sammasatoti upaparikkhantassa. Anādaratthe
sāmivacanaṃ daṭṭhabbaṃ. Sabhāvasarasalakkhaṇeti sabhāvasaṅkhātena sarasalakkhaṇena
sammasantassāti attho. Dhammatejenāti pāramipavicayañāṇatejena. 1- Vasudhāti vasūti
ratanaṃ vuccati, taṃ dhāreti, dhīyati vā etthāti vasudhā. Kā sā? medanī. 2-
Pakampathāti pakampittha. Sumedhapaṇḍite pana pāramiyo vicinante tassa ñāṇatejena
dasasahassī pakampitthāti attho.
     Calatīti chappakārā 3- kampi. Ravatīti nadati vikūjati. Ucchuyantaṃva pīḷitanti
nippīḷitaṃ ucchuyantaṃ viya. "guḷayantaṃva pīḷitan"tipi pāṭho. Soyevattho.
Telayanteti telapīḷanayante. Yathā cakkanti cakkikānaṃ mahācakkayantaṃ viya. Evanti yathā
telapīḷanacakkayantaṃ paribbhamati kampati, evaṃ ayaṃ medanī kampatīti attho.
Sesamettha uttānamevāti.
@Footnote: 1 Sī.,i....paricaYu...    2 Sī. medinī        3 Sī.,i. cakkākāraṃ

---------------------------------------------------------------------------------------------
page169.
     Evaṃ mahāpaṭhaviyā kampamānāya rammanagaravāsino manussā bhagavantaṃ
parivisayamānā saṇṭhātuṃ asakkontā yugandharavātabbhāhatā mahāsālā viya mucchitā
papatiṃsu. Ghaṭādīni kulālabhaṇḍāni pavaṭṭentāni aññamaññaṃ paharantāni
cuṇṇavicuṇṇāni ahesuṃ. Mahājano bhītatasito satthāraṃ upasaṅkamitvā "kiṃ nu kho
bhagavā' nāgāvaṭṭo ayaṃ, bhūtayakkhadevatāsu aññatarāvaṭṭo vā'ti na hi mayaṃ
etaṃ jānāma. Api ca kho sabbopi ayaṃ mahājano bhayena upadduto, kiṃ nu
kho imassa lokassa pāpakaṃ bhavissati, udāhu kalyāṇaṃ, kathetha no etaṃ
kāraṇan"ti pucchiṃsu.
     Atha satthā tesaṃ kathaṃ sutvā "tumhe mā bhāyittha, mā kho cintayittha,
natthi vo ito nidānaṃ bhayaṃ, yo so mayā ajja sumedhapaṇḍito' anāgate
gotamo nāma buddho bhavissatī'ti byākato, so idāni pāramiyo sammasati,
tassa sammasantassa dhammatejena sakaladasasahassī lokadhātu ekappahārena kampati
ceva viravati cā"ti āha. Tena vuttaṃ:-
      [168] "yāvatā parisā āsi       buddhassa parivesane
            pavedhamānā sā tattha       mucchitā seti bhūmiyaṃ.
      [169] Ghaṭānekasahassāni          kumbhīnañca satā bahū
            sañcuṇṇamathitā tattha         aññamaññaṃ paghaṭṭitā.
      [170] Ubbiggā tasitā bhītā       bhantā byathitamānasā
            mahājanā samāgamma         dīpaṅkaramupāgamuṃ.
      [171] Kiṃ bhavissati lokassa         kalyāṇamatha pāpakaṃ
            sabbo upadduto loko      taṃ vinodehi cakkhuma.

---------------------------------------------------------------------------------------------
page170.
      [172] Tesaṃ tadā saññāpesi       dīpaṅkaro mahāmuni
            vissatthā hotha mā bhātha     imasmiṃ paṭhavikampane.
      [173] Yamahaṃ ajja byākāsiṃ        budadho loke bhavissati
            eso sammasatī dhammaṃ        pubbakaṃ jinasevitaṃ.
      [174] Tassa sammasato dhammaṃ        buddhabhūmiṃ asesato
            tenāyaṃ kampitā paṭhavī       dasasahassī sadevake"ti.
     Tattha yāvatāti yāvatikā. Āsīti ahosi. "yā tadā parisā āsī"tipi
pāṭho, tassa yā tattha parisā ṭhitā āsīti attho. Pavedhamānāti kampamānā.
Sāti sā parisā. Tatthāti tasmiṃ parivesanaṭṭhāne. Setīti sayittha.
     Ghaṭāti ghaṭānaṃ, sāmiatthe paccattavacanaṃ, ghaṭānaṃ nekasahassānīti attho.
Sañcuṇṇamathitāti cuṇṇā ceva mathitā ca, mathitasañcuṇṇāti attho. Aññamaññaṃ
paghaṭṭitāti aññamaññaṃ pahaṭā. Ubbiggāti utrāsahadayā. Tasitāti sañjātatāsā.
Bhītāti bhayabhītā. Bhantāti phandanamānasā, vibbhantacittāti attho. Sabbāni
panetāni aññamaññavevacanāni. Samāgammāti samāgantvā. Ayameva vā pāṭho.
     Upaddutoti upahato. 1- Taṃ vinodehīti taṃ upaddutabhayaṃ vinodehi, vināsayāti
attho. Cakkhumāti pañcahi cakkhūhi cakkhuma. Tesaṃ tadāti te jane tadā,
upayogatthe sāmivacanaṃ. Saññāpesīti ñāpesi bodhesi. Vissatthāti vissatthacittā.
Mā bhāthāti mā bhāyatha. Yamahanti yaṃ ahaṃ sumedhapaṇḍitaṃ. Dhammanti pāramidhammaṃ.
Pubbakanti porāṇaṃ. Jinasevitanti jinehi bodhisattakāle sevitanti attho.
Buddhabhūminti pāramidhammaṃ. 2- Tenāti tena sammasanakāraṇena. Kampitāti calitā.
Sadevaketi sadevake loke.
@Footnote: 1 Sī.,i. upahato byathito      2 Sī.,i. buddhapāramiṃ

---------------------------------------------------------------------------------------------
page171.
     Tato mahājano tathāgatassa vacanaṃ sutvā haṭṭhatuṭṭho mālāgandhavilepanādīni
ādāya rammanagarato nikkhamitvā bodhisattaṃ upasaṅkamitvā mālāgandhādīhi
pūjetvā vanditvā padakkhiṇaṃ katvā rammanagarameva pāvisi. Atha kho bodhisatto
dasa pāramiyo sammasitvā vīriyaṃ daḷhaṃ katvā adhiṭṭhāya nisinnāsanā vuṭṭhāsi.
Tena vuttaṃ:-
      [175] "buddhassa vacanaṃ sutvā   mano nibbāyi tāvade
            sabbe maṃ upasaṅkamma    punāpi maṃ abhivandisuṃ.
      [176] Samādiyitvā buddhaguṇaṃ    daḷhaṃ katvāna mānasaṃ
            dīpaṅkaraṃ namassitvā     āsanā vuṭṭhahiṃ tadā"ti.
     Tattha mano nibbāyīti mahājanassa paṭhavikampane ubbiggahadayassa tattha
kāraṇaṃ sutvā mano nibbāyi, santiṃ agamāsīti attho. "jano nibbāyī"tipi
pāṭho, so uttānoyeva. Samādiyitvāti sammā ādiyitvā, samādāyāti attho.
Buddhaguṇanti pāramiyo. Sesaṃ uttānameva.
     Atha kho bodhisattaṃ dayitasabbasattaṃ āsanā vuṭṭhahantaṃ sakaladasasahassa-
cakkavāḷadevatā sannipatitvā dibbehi mālāgandhādīhi pūjetvā "ayya sumedhatāpasa
tayā ajja dīpaṅkaradasabalassa pādamūle mahati patthanā patthitā, sā
te anantarāyena samijjhatu, mā te tattha bhayaṃ vā chambhitattaṃ vā
ahosi. Sarīre te appamattakopi rogo mā uppajjatu. Khippaṃ pāramiyo
pūretvā sammāsambodhiṃ paṭivijjha. Yathā pupphūpagaphalūpagā rukkhā samaye pupphanti
ceva phalanti ca, tatheva tvampi taṃ samayaṃ anatikkamitvā khippaṃ sambodhiṃ
phusassū"tiādīni thutimaṅgalāni payirudāhaṃsu, evaṃ payirudāhitvā bodhisattaṃ
abhivādetvā attano attano devaṭṭhānameva agamaṃsu. Bodhisattopi devatāhi abhitthuto

---------------------------------------------------------------------------------------------
page172.
"ahaṃ dasa pāramiyo pūretvā kappasatasahassādhikānaṃ catunnaṃ asaṅkhyeyyānaṃ
matthake buddho bhavissāmī"ti vīriyaṃ daḷhaṃ katvā adhiṭṭhāya ākāsamabbhuggantvā
isigaṇavantaṃ himavantaṃ agamāsi. Tena vuttaṃ:-
      [177] "dibbaṃ mānusakaṃ pupphaṃ       devā mānusakā ubho
            samokiranti pupphehi        vuṭṭhahantassa āsanā.
      [178] Vedayanti ca te sotthiṃ     devā mānusakā ubho
            mahantaṃ patthitaṃ tuyhaṃ        taṃ labhassu yathicchitaṃ.
      [179] Sabbītiyo vivajjantu        soko rogo vinassatu
            mā te bhavantvantarāyā 1- phusa khippaṃ bodhimuttamaṃ.
      [180] Yathāpi samaye patte       pupphanti pupphino dumā
            tatheva tvaṃ mahāvīra        buddhañāṇehi pupphasu.
      [181] Yathā ye keci sambuddhā    pūrayuṃ dasa pāramī
            tatheva tvaṃ mahāvīra        pūraya dasa pāramī.
      [182] Yathā ye keci sambuddhā    bodhimaṇḍamhi 2- bujjhare
            tatheva tvaṃ mahāvīra        bujjhassu jinabodhiyaṃ.
      [183] Yathā ye keci sambuddhā    dhammacakkaṃ pavattayuṃ
            tatheva tvaṃ mahāvīra        dhammacakkaṃ pavattaya.
      [184] Puṇṇamāye yathā cando     parisuddho virocati
            tatheva tvaṃ puṇṇamano       viroca dasasahassiyaṃ.
      [185] Rāhumutto yathā sūriyo     tāpena atirocati
            tatheva lokā muccitvā     viroca siriyā tuvaṃ.
@Footnote: 1 Sī.,i. tvantarāyo     2 Ma. bodhimūlamhi

---------------------------------------------------------------------------------------------
page173.
      [186] Yathā yā kāci nadiyo      osaranti mahodadhiṃ
            evaṃ sadevakā lokā      osarantu tavantike.
      [187] Tehi thutappasattho so      dasa dhamme samādiya
            te dhamme paripūrento     pavanaṃ pāvisī tadā"ti.
     Tattha dibbanti mandaravapāricchattakasantānakusesayādikaṃ dibbakusumaṃ devā
mānusakā ca mānusapupphaṃ gahetvāti attho. Samokirantīti mamopari samokiriṃsūti
attho. Vuṭṭhahantassāti vuṭṭhahato. Vedayantīti nivedayiṃsu saññāpesuṃ. Sotthinti
sotthibhāvaṃ. Idāni vedayitākāradassanatthaṃ "mahantaṃ patthitaṃ tuyhan"tiādi
vuttaṃ. Tayā pana sumedhapaṇḍita mahantaṃ ṭhānaṃ patthitaṃ, taṃ yathāpatthitaṃ labhassūti
attho.
     Sabbītiyoti entīti ītiyo, sabbā ītiyo sabbītiyo, upaddavā.
Vivajjantūti mā hontu. Soko rogo vinassatūti socanasaṅkhāto soko
rujanasaṅkhāto rogo ca vinassatu. Teti tava. Mā bhavantvantarāyāti mā
bhavantu antarāyā. Phusāti adhigaccha pāpuṇāhi. Bodhinti arahattamaggañāṇaṃ
sabbaññutaññāṇampi vaṭṭati. Uttamanti seṭṭhaṃ 1- sabbabuddhaguṇadāyakattā
arahattamaggañāṇaṃ "uttaman"ti vuttaṃ. 1-
     Samayeti tassa tassa rukkhassa pupphanasamaye sampatteti attho. Pupphinoti
pupphanakā. Buddhañāṇehīti aṭṭhārasahi buddhañāṇehi. Pupphasūti pupphassu. Pūrayunta
pūrayiṃsu. Pūrayāti paripūraya. Bujjhareti bujjhiṃsu. Jinabodhiyanti jinānaṃ buddhānaṃ
bodhiyā, sabbaññubodhimūleti attho. Puṇṇamāyeti puṇṇamāsiyaṃ. Puṇṇamanoti
paripuṇṇamanoratho.
@Footnote: 1-1 Sī.,i. ime pāṭhā na dissanti

---------------------------------------------------------------------------------------------
page174.
     Rāhumuttoti rāhunā sobbhānunā mutto. Tāpenāti patāpena, ālokena.
Lokā muccitvāti lokadhammehi alitto hutvāti attho. Virocāti virāja.
Siriyāti buddhasiriyā. Osarantīti mahāsamuddaṃ pavisanti. Osarantūti upagacchantu.
Tavantiketi tava santikaṃ. Tehīti devehi. Thutappasatthoti thuto ceva pasattho ca,
thutehi vā dīpaṅkarādīhi pasatthoti thutappasattho. Dasa dhammeti dasa pāramidhamme.
Pavananti mahāvanaṃ, dhammikapabbate mahāvanaṃ pāvisīti attho. Sesagāthā suuttānā
evāti.
                   Iti madhuratthavilāsiniyā buddhavaṃsaṭṭhakathāya
                    sumedhapatthanākathāvaṇṇanā niṭṭhitā.
                          -------------
                       3. Dīpaṅkarabuddhavaṃsavaṇṇanā
     rammanagaravāsinopi te upāsakā buddhappamukhassa bhikkhusaṃghassa mahādānaṃ
datvā puna bhagavantaṃ bhuttāviṃ onītapattapāṇiṃ mālāgandhādīhi pūjetvā
vanditvā dānānumodanaṃ sotukāmā upanisīdiṃsu. Atha satthā tesaṃ paramamadhuraṃ
hadayaṅgamaṃ dānānumodanamakāsi:-
              "dānaṃ nāma sukhādīnaṃ       nidānaṃ paramaṃ mataṃ
               nibbānaṃ pana sopānaṃ      patiṭṭhāti pavuccati.
               Dānaṃ tāṇaṃ manussānaṃ      dānaṃ bandhu parāyanaṃ
               dānaṃ dukkhādhipannānaṃ      sattānaṃ paramā gati.
               Dukkhanittharaṇaṭṭhena        dānaṃ nāvāti dīpitaṃ
               bhayarakkhaṇato dānaṃ        nagaranti ca vaṇṇitaṃ.

---------------------------------------------------------------------------------------------
page175.
               Dānaṃ durāsadaṭṭhena       vuttamāsivisoti ca
               dānaṃ lobhamalādīhi        padumaṃ anupalittato.
               Natthi dānasamo loke     purisassa avassayo
               paṭipajjatha tasmā taṃ       kiriyājjhāsayena ca.
               Saggalokanidānāni        dānāni patimā idha
               ko hi nāma naro loke   na dadeyya hite rato.
               Sutvā devesu sampattiṃ    ko naro dānasambhavaṃ
               na dajjā sukhappadaṃ dānaṃ 1- dānaṃ cittappamodanaṃ.
               Dānena paṭipannena       accharāparivārito
               ramate suciraṃ kālaṃ        nandane suranandane.
                     Pītimuḷāraṃ vindati dātā
                     gāravamasmiṃ gacchati loke
                     kittimanantaṃ 2- yāti ca dātā
                     vissanīyo hoti ca dātā.
               Datvā dānaṃ yāti naro so  bhogasamiddhiṃ dīghañcāyu 3-
               sussaratampi ca vindati rūpaṃ    sagge saddhiṃ kīḷati deveti 4-
               vimānesu ṭhatvā nānā     mattamayūrābhirutesu.
               Corārirājodakapāvakānaṃ    dhanaṃ asādhāraṇameva dānaṃ
               dadāti taṃ sāvakañāṇabhūmiṃ     paccekabhūmiṃ pana buddhabhūmin"ti-
evamādinā nayena dānānumodanaṃ katvā dānānisaṃsaṃ pakāsetvā tadanantaraṃ
sīlakathaṃ kathesi. Sīlaṃ nāmetaṃ idhalokaparalokasampattīnaṃ mūlaṃ.
               Sīlaṃ sukhānaṃ paramaṃ nidānaṃ     sīlena sīlī tidivaṃ payāti
               sīlaṃ hi saṃsāramupāgatassa     tāṇañca leṇañca parāyanañca.
@Footnote: 1 Sī.,i. sukhasandānaṃ   2 Sī.,i. khyātimanantaṃ   3 Sī.,i. dīghañcāyuṃ
@4 Sī. kila tidīvehi

---------------------------------------------------------------------------------------------
page176.
                     Avassayo sīlasamo janānaṃ
                     kuto panañño idha vā parattha
                     sīlaṃ guṇānaṃ paramā patiṭṭhā
                     yathā dharā thāvarajaṅgamānaṃ.
              Sīlaṃ kireva kalyāṇaṃ          sīlaṃ loke anuttaraṃ
              ariyavuttisamācāro          yena vuccati sīlavā. 1-
     Sīlālaṅkārasamo alaṅkāro natthi, sīlagandhasamo gandho natthi, sīlasamaṃ
kilesamalavisodhanaṃ natthi, sīlasamaṃ pariḷāhūpasamaṃ natthi, sīlasamaṃ kittijananaṃ natthi,
sīlasamaṃ saggārohaṇasopānaṃ natthi, nibbānanagarappavesane ca sīlasamaṃ dvāraṃ
natthi. Yathāha:-
             "sobhantevaṃ na rājāno       muttāmaṇivibhūsitā
              yathā sobhanti yatino         sīlabhūsanabhūsitā.
              Sīlagandhasamo gandho          kuto nāma bhavissati
              yo samaṃ anuvāte ca         paṭivāte ca vāyati. 2-
                      Na pupphagandho paṭivātameti
                      na candanaṃ taggaramallikā vā
                      satañca gandho paṭivātameti
                      sabbā disā sappuriso pavāyati.
               Candanaṃ tagaraṃ vāpi          uppalaṃ atha vassikī
               etesaṃ gandhajātānaṃ        sīlagandho anuttaro. 3-
@Footnote: 1 khu.jā. 27/469/120 (syā)
@2 visuddhi. 1/12 (syā)                   3 khu.dha. 25/54-5/26

---------------------------------------------------------------------------------------------
page177.
               Na gaṅgā yamunā cāpi 1-    sarabhū vā sarasvatī 2-
               ninnagā vāciravatī          mahī vāpi mahānadī.
               Sakkuṇanti visodhetuṃ         taṃ malaṃ idha pāṇinaṃ
               visodhayati sattānaṃ          yaṃ ve sīlajalaṃ malaṃ.
               Na taṃ sajaladā vātā        na cāpi haricandanaṃ
               neva hārā na maṇayo       na candakiraṇaṅkuRā.
               Samayantīdha sattānaṃ          pariḷāhaṃ surakkhitaṃ
               yaṃ sameti idaṃ ariyaṃ         sīlaṃ accantasītalaṃ.
               Attānuvādādibhayaṃ          viddhaṃsayati sabbadā 3-
               janeti kittihāsañca 4-      sīlaṃ sīlavato 5- sadā.
               Saggārohaṇasopānaṃ         aññaṃ sīlasamaṃ kuto
               dvāraṃ vā pana nibbāna-     nagarassa pavesane.
               Guṇānaṃ mūlabhūtassa           dosānaṃ balaghātino
               iti sīlassa jānātha         ānisaṃsamanuttaran"ti. 6-
     Evaṃ bhagavā sīlānisaṃsaṃ dassetvā "idaṃ pana sīlaṃ nissāya ayaṃ saggo
labhatī"ti dassanatthaṃ tadanantaraṃ saggakathaṃ kathesi. Ayaṃ saggo nāma iṭṭho kanto
manāpo ekantasukho niccamettha kīḷā niccaṃ sampattiyo labhanti. Cātumahārājikā
devā navutivassasatasahassāni dibbasukhaṃ dibbasampattiṃ paṭilabhanti. Tāvatiṃsā
tisso vassakoṭiyo saṭṭhi ca vassasatasahassānīti evamādisaggaguṇapaṭisaṃyuttakathaṃ
@Footnote: 1 visuddhi. vāpi              2 visuddhi. sarassati (syā)
@3 visuddhi. sabbaso (syā)      4 kittiṃ hāsañca (syā.), Sī.,i. kittisātañca
@5 sīlavataṃ (syā)
@6 viññeyyaṃ, ānisaṃsakathāmukhaṃ (syā) visuddhi. 1/11-12 (syā)

---------------------------------------------------------------------------------------------
page178.
Kathesi. Evaṃ saggakathāya palobhetvā puna "ayampi saggo anicco adhuvo na tattha
chandarāgo kātabbo"ti kāmānaṃ ādīnavaṃ okāraṃ saṅkilesaṃ nekkhamme ānisaṃsañca
pakāsetvā amatapariyosānaṃ dhammakathaṃ kathesi. Evaṃ tassa mahājanassa dhammaṃ desetvā
ekacce saraṇesu ca ekacce pañcasīlesu ca ekacce sotāpattiphale ca
ekacce sakadāgāmiphale ekacce anāgāmiphale ekacce catūsupi phalesu
ekacce tīsu vijjāsu ekacce chasu abhiññāsu ekacce aṭṭhasu samāpattīsu
patiṭṭhāpetvā uṭṭhāyāsanā rammanagarato nikkhamitvā sudassanamahāvihārameva
pāvisi. Tena vuttaṃ:-
       [1] "tadā te bhojayitvāna      sasaṃghaṃ lokanāyakaṃ
           upagacchuṃ saraṇaṃ tassa         dīpaṅkarassa satthuno.
       [2] Saraṇāgamane kañci          niveseti tathāgato
           kañci pañcasu sīlesu         sīle dasavidhe paraṃ.
       [3] Kassaci deti sāmaññaṃ        caturo phalamuttame
           kassaci asame dhamme        deti so paṭisambhidā.
       [4] Kassaci varasamāpattiyo       aṭṭha deti narāsabho
           tisso kassaci vijjāyo      chaḷabhiññā pavecchati.
       [5] Tena yogena janakāyaṃ       ovadati mahāmuni
           tena vitthārikaṃ āsi        lokanāthassa sāsanaṃ.
       [6] Mahāhanusabhakkhandho          dīpaṅkarasanāmako
           bahū jane tārayati          parimoceti duggatiṃ.
       [7] Bodhaneyyaṃ janaṃ disvā       satasahassepi yojane
           khaṇena upagantvāna         bodheti taṃ mahāmunī"ti.

---------------------------------------------------------------------------------------------
page179.
     Tattha teti te rammanagaravāsino upāsakā. Saraṇanti ettha saraṇaṃ
saraṇagamanaṃ saraṇassa gantvā ca veditabbā. Sarati hiṃsati vināsetīti saraṇaṃ,
kiṃ taṃ? ratanattayaṃ. Taṃ pana saraṇagatānaṃ teneva saraṇagamanena bhayaṃ santāsaṃ dukkhaṃ
duggatiṃ parikkilesaṃ hanati hiṃsati vināsetīti saraṇanti vuccatīti. Vuttañhetaṃ:-
               "ye keci buddhaṃ saraṇaṃ gatāse
                na te gamissanti apāyabhūmiṃ 1-
                pahāya mānusaṃ dehaṃ
                devakāyaṃ paripūressanti. 2-
                Ye keci dhammaṃ saraṇaṃ gatāse
                na te gamissanti apāyabhūmiṃ 1-
                pahāya mānusaṃ dehaṃ
                devakāyaṃ paripūressanti. 2-
                Ye keci saṃghaṃ saraṇaṃ gatāse
                na te gamissanti apāyabhūmiṃ 1-
                pahāya mānusaṃ dehaṃ
                devakāyaṃ paripūressantī"ti. 2-
     Saraṇagamanaṃ nāma ratanattayaparāyanākārappavatto cittuppādo. Saraṇassa
gantā nāma taṃsamaṅgīpuggalo. Evaṃ tāva saraṇaṃ saraṇagamanaṃ saraṇassa gantā
cāti idaṃ tayaṃ veditabbaṃ.
     Tassāti taṃ dīpaṅkaraṃ, upayogatthe sāmivacanaṃ daṭṭhabbaṃ. "upagacchuṃ saraṇaṃ
tatthā"tipi pāṭho. Satthunoti satthāraṃ. Saraṇāgamane kañcīti kañci puggalaṃ
@Footnote: 1 Sī.,i. apāyaṃ     2 dī.mahā. 10/332/217, saṃ.sa. 15/37/30

---------------------------------------------------------------------------------------------
page180.
Saraṇagamane nivesetīti attho. Kiñcāpi paccuppannavasena vuttaṃ, atītakālavasena
pana attho gahetabbo. Esa nayo sesesupi. "kassaci saraṇāgamane"tipi pāṭho,
tassapi soyevattho. Kañci pañcasu sīlesūti kañci puggalaṃ pañcasu viratisīlesu
nivesesīti attho. "kassaci pañcasu sīlesū"tipi pāṭho, soyevattho. Sīle
dasavidhe paranti aparaṃ puggalaṃ dasavidhe sīle nivesesīti attho. "kassaci kusale
dasā"tipi pāṭho, tassa kañci puggalaṃ dasa kusaladhamme samādapesīti attho.
Kassaci deti sāmaññanti ettha paramatthato sāmaññanti maggo vuccati. Yathāha:-
           "katamañca bhikkhave sāmaññaṃ? ayameva ariyo aṭṭhaṅgiko
       maggo, seyyathidaṃ? sammādiṭṭhi .pe. Sammāsamādhi. Idaṃ vuccati
       bhikkhave sāmaññan"ti. 1-
     Caturo phalamuttameti cattāri uttamāni phalānīti attho. Makāro
padasandhikaro. Liṅgavipariyāsena vuttaṃ. Yathopanissayaṃ cattāro magge cattāri ca
sāmaññaphalāni kassaci adāsīti attho. Kassaci asame  dhammeti kassaci asadise
cattāro paṭisambhidādhamme adāsi.
     Kassaci varasamāpattiyoti kassaci pana nīvaraṇavigamena padhānabhūtā aṭṭha
samāpattiyo adāsi. Tisso kassaci vijjāyoti kassaci puggalassa upanissayavasena
dibbacakkhuñāṇapubbenivāsānussatiñāṇaāsavakkhayañāṇānaṃ vasena tisso vijjāyo.
Chaḷabhiññā pavecchatīti cha abhiññāyo kassaci adāsi.
     Tena yogenāti tena nayena tenānukkamena ca. Janakāyanti janasamūhaṃ.
Ovadatīti ovadi. Kālavipariyāsena vuttanti veditabbaṃ. Ito uparipi īdisesu
@Footnote: 1 saṃ. mahā. 19/35-6/19

---------------------------------------------------------------------------------------------
page181.
Atītakālavaseneva attho gahetabbo. Tena vitthārikaṃ āsīti tena dīpaṅkarassa
bhagavato ovādena anusāsaniyā vitthārikaṃ vitthataṃ visālībhūtaṃ sāsanaṃ ahosi.
     Mahāhanūti mahāpurisānaṃ kira dvepi hanūni paripuṇṇāni dvādasiyā
pakkhassa candasadisākārāni hontīti mahantāni hanūni yassa so mahāhanu,
sīhahanūti vuttaṃ hoti. Usabhakkhandhoti usabhasseva khandho yassa bhavati, so usabhakkhandho.
Suvaṭṭitasuvaṇṇāliṅgasadisarucirakkhandho samavaṭṭacārukkhandhoti attho. 1-
Dīpaṅkarasanāmakoti dīpaṅkarasanāmo. Bahū jane tārayatīti bahū buddhaveneyyajane
tāresi. Parimocetīti parimocesi. Duggatinti duggatito. Nissakkatthe
upayogavacanaṃ.
     Idāni tāraṇaparimocanakaraṇākāradassanatthaṃ 2- "bodhaneyyaṃ janan"ti gāthā
vuttā. Tattha bodhaneyyaṃ jananti bodhaneyyaṃ pajaṃ, ayameva vā pāṭho. Disvāti
buddhacakkhunā vā samantacakkhunā vā disvā. Satasahassepi yojaneti
anekasatasahassepi yojane ṭhitaṃ. Idaṃ pana dasasahassiyaṃyeva sandhāya vuttanti daṭṭhabbaṃ.
     Dīpaṅkaro kira satthā buddhattaṃ patvā bodhimūle sattasattāhaṃ
vītināmetvā aṭṭhame sattāhe mahābrahmuno dhammajjhesanaṃ paṭiññāya
sunandārāme dhammacakkaṃ pavattetvā koṭisataṃ devamanussānaṃ dhammāmataṃ pāyesi.
Ayaṃ paṭhamo abhisamayo ahosi.
     Atha satthā attano puttassa samavaṭṭakkhandhassa usabhakkhandhassa nāma
ñāṇaparipākaṃ ñatvā taṃ atrajaṃ pamukhaṃ katvā rāhulovādasadisaṃ dhammaṃ desetvā
devamanussānaṃ navutikoṭiyo dhammāmataṃ pāyesi. Ayaṃ dutiyo abhisamayo ahosi.
@Footnote: 1 Ma. suvaṭṭacārukkhandhoti attho    2 Sī. tāraṇaparimocanākāradassanatthaṃ

---------------------------------------------------------------------------------------------
page182.
     Puna bhagavā amaravatīnagaradvāre mahāsirīsarukkhamūle yamakapāṭihāriyaṃ katvā
mahājanassa bandhanāmokkhaṃ devagaṇaparivuto divasakarātirekajutivisarabhavane 1- tāvatiṃsabhavane
pāricchattakamūle paramasītale paṇḍukambalasilātale nisīditvā sabbadevagaṇapītisañjananiṃ
attano jananiṃ sumedhādeviṃ pamukhaṃ katvā sabbalokaviditavisuddhidevo devadevo
dīpaṅkaro bhagavā sabbasattahitakaraṃ paramātirekagambhīrasukhumaṃ buddhivisadakaraṃ sattappakaraṇaṃ
abhidhammapiṭakaṃ desetvā navutidevakoṭisahassānaṃ dhammāmataṃ pāyesi. Ayaṃ tatiyo
abhisayo ahosi. Tena vuttaṃ:-
       [8] "paṭhamābhisamaye buddho        koṭisatamabodhayi
           dutiyābhisamaye nātho         navutikoṭimabodhayi.
       [9] Yadā ca devabhavanamhi         buddho dhammamadesayi
           navutikoṭisahassānaṃ           tatiyābhisamayo ahū"ti.
     Dīpaṅkarassa pana bhagavato tayo sāvakasannipātā ahesuṃ. Tattha
sunandārāme koṭisatasahassānaṃ paṭhamo sannipāto ahosi. Tena vuttaṃ:-
      [10] "sannipātā tayo āsuṃ       dīpaṅkarassa satthuno
           koṭisatasahassānaṃ            paṭhamo āsi samāgamo"ti.
     Athāparena samayena dasabalo catūhi bhikkhusatasahassehi parivuto
gāmanigamanagarapaṭipāṭiyā mahājanānuggahaṃ karonto cārikaṃ caramāno anukkamena
ekasmiṃ padese mahājanakatasakkāraṃ sabbalokavissutaṃ amanussapariggahitaṃ atibhayānakaṃ
olambāmbudharaparicumbitakūṭaṃ vividhasurabhitaru kusumavāsitakūṭaṃ nānāmigagaṇavicaritakūṭaṃ
nāradakaṭaṃ nāma paramaramaṇīyaṃ pabbataṃ sampāpuṇi. So kira pabbato nāradena
nāma yakkhena pariggahito ahosi. Tattha pana tassa yakkhassa anusaṃvaccharaṃ
mahājano manussabaliṃ upasaṃharati.
@Footnote: 1 Sī.,i....juti viya surabhavane

---------------------------------------------------------------------------------------------
page183.
     Atha dīpaṅkaro kira bhagavā tassa mahājanassa upanissayasampattiṃ disvā
tato bhikkhusaṃghaṃ cātuddisaṃ pesetvā adutiyo asahāyo mahākaruṇābalavasaṅgatahadayo
tañca yakkhaṃ vinetuṃ taṃ nāradapabbataṃ abhiruhi. Atha so manussabhakkho
sakahitanirapekkho paravadhadakkho yakkho makkhaṃ asahamāno kodhaparetamānaso dasabalaṃ
bhiṃsāpetvā palāpetukāmo taṃ pabbataṃ cālesi. So kira pabbato tena
cāliyamāno bhagavato ānubhāvena tasseva matthake patamāno viya ahosi.
     Tato so bhīto "handa naṃ agginā jhāpessāmī"ti mahattaṃ atibhīmadassanaṃ
aggikkhandhaṃ nibbattesi. So aggikkhandho paṭivāte khitto viya attanova dukkhaṃ
janesi, na pana bhagavato cīvare aṃsumattampi daḍḍhuṃ samattho ahosi. Yakkho pana
"samaṇo daḍḍho, na daḍḍho"ti olokento dasabalaṃ saradasamayavimalakaranikaraṃ
sabbajanaratikaraṃ rajanikaramiva sītalajalatalagatakamalakaṇikāya nisinnaṃ viya bhagavantaṃ
disvā cintesi "aho ayaṃ samaṇo mahānubhāvo, yaṃ  yaṃ imassāhaṃ anatthaṃ
karomi, so so mamūpariyeva patati, imaṃ pana samaṇaṃ muñcitvā aññaṃ me
paṭisaraṇaṃ parāyanaṃ natthi, paṭhaviyaṃ upakkhalitā paṭhaviṃyeva nissāya uṭṭhahanti,
handāhaṃ imaṃyeva samaṇaṃ saraṇaṃ gamissāmī"ti.
     Athevaṃ pana so cintetvā bhagavato cakkālaṅkatatalesu pādesu sirasā
nipatitvā "accayo maṃ bhante accagamā"ti vatvā bhagavantaṃ saraṇaṃ agamāsi.
Athassa bhagavā anupubbikathaṃ kathesi. So desanāpariyosāne dasahi yakkhasahassehi
saddhiṃ sotāpattiphale patiṭṭhahi. Tasmiṃ kira divase sakalajambudīpatalavāsino
manussā tassa balikammatthaṃ ekekagāmato ekekaṃ purisaṃ āhariṃsu. Aññañca
bahutilataṇḍulakulatthamuggamāsādiṃ sappinavanītatelamadhuphāṇitādiñca āhariṃsu. Atha
so yakkho taṃ divasaṃ ābhatataṇḍulādikaṃ sabbaṃ tesaṃyeva datvā te
balikammatthāya ānītamanusse dasabalassa niyyātesi.

---------------------------------------------------------------------------------------------
page184.
     Atha satthā te manusse ehibhikkhupabbajjāya pabbājetvā anto
sattāheyeva sabbe arahatte patiṭṭhāpetvā māghapuṇṇamāya koṭisatabhikkhumajjhagato
caturaṅgasamannāgate sannipāte pātimokkhamuddisi. Caturaṅgāni nāma
sabbeva ehibhikkhū honti, sabbe chaḷabhiññā honti, sabbe anāmantitāva
āgatā, paṇṇarasūposathadivaso cāti imāni cattāri aṅgāni nāma. Ayaṃ dutiyo
sannipāto ahosi. Tena vuttaṃ:-
      [11] "puna nāradakūṭamhi         pavivekagate jine
           khīṇāsavā vītamalā         samiṃsu sattakoṭiyo"ti.
     Tattha pavivekagateti gaṇaṃ pahāya gate. Samiṃsūti sannipatiṃsu.
     Yadā pana dīpaṅkaro lokanāyako sudassananāmake pabbate
vassāvāsamupagacchi, tadā kira jambudīpavāsino manussā anusaṃvaccharaṃ giraggasamajjaṃ
karonti. Tasmiṃ kira samajje sannipatitā manussā dasabalaṃ disvā dhammakathaṃ
sutvā tatra pasīditvā pabbajiṃsu. Mahāpavāraṇadivase satthā tesaṃ ajjhāsayānukūlaṃ
vipassanākathaṃ kathesi. Taṃ sutvā te sabbe saṅkhāre sammasitvā vipassanānupubbena
maggānupubbena ca arahattaṃ pāpuṇiṃsu. Atha satthā navutikoṭisahassehi saddhiṃ
pavāresi. Ayaṃ tatiyo sannipāto ahosi. Tena vuttaṃ:-
      [12] "yamhi kāle mahāvīro      sudassanasiluccaye
           navutikoṭisahassehi          pavāresi mahāmuni.
           Ahantena samayena          jaṭilo uggatāpano
           antalikkhamhi caraṇo         pañcābhiññāsu pāragū"ti.

---------------------------------------------------------------------------------------------
page185.
     Ayaṃ gāthā aṭṭhasāliniyā dhammasaṅgahaṭṭhakathāya nidānavaṇṇanāya dīpaṅkara-
buddhavaṃse 1- likhitā. Imasmiṃ pana buddhavaṃse natthi. Natthibhāvoyeva panassā
yuttataro. Kasmāti ce? heṭṭhā sumedhakathāsu kathitattāti.
     Dīpaṅkare kira bhagavati dhammaṃ desente dasasahassānañca
vīsatisahassānañca 2- dhammābhisamayo ahosiyeva. Ekassa pana dvinnaṃ tiṇṇaṃ
catunnanti ca ādivasena abhisamayānaṃ anto natthi. Tasmā dīpaṅkarassa bhagavato
sāsanaṃ vitthārikaṃ bāhujaññaṃ ahosi. Tena vuttaṃ:-
      [13] "dasavīsasahassānaṃ          dhammābhisamayo ahu
           ekadvinnaṃ abhisamayo       gaṇanāto asaṅkhiyo"ti.
     Tattha dasavīsasahassānanti dasasahassānaṃ vīsatisahassānañca. Dhammābhisamayoti
catusaccadhammappaṭivedho. Ekadvinnanti ekassa ceva dvinnañca. Tiṇṇaṃ catunnaṃ
.pe. Dasannantiādinā nayena asaṅkhyeyyāti attho. Evaṃ asaṅkhyeyyābhi-
samayattā ca vitthārikaṃ mahantappattaṃ bahūhi paṇḍitehi devamanussehi niyyānikanti
jaññaṃ 3- jānitabbaṃ adhisīlasikkhādīhi iddhañca samādhiādīhi phītañca ahosi. Tena
vuttaṃ:-
      [14] "vitthārikaṃ bāhujaññaṃ        iddhaṃ phītaṃ ahū tadā
           dīpaṅkarassa bhagavato         sāsanaṃ suvisodhitan"ti.
     Tattha suvisodhitanti suṭṭhu bhagavatā sodhitaṃ visuddhaṃ kataṃ. Dīpaṅkaraṃ kira
satthāraṃ sabbakālaṃ chaḷabhiññānaṃ mahiddhikānaṃ bhikkhūnaṃ cattāri satasahassāni
parivārenti. Tena ca samayena ye sekkhā kālakiriyaṃ karonti, te garahitā
@Footnote: 1 abhi.A. 1/76-7      2 Ma. vīsatisacattālīsasahassānañca     3 Sī.,i. ñātañca

---------------------------------------------------------------------------------------------
page186.
Bhavanti, sabbe khīṇāsavā hutvāva parinibbāyantīti adhippāyo. Tasmā hi tassa
bhagavato sāsanaṃ supupphitaṃ susamiddhaṃ khīṇāsavehi bhikkhūhi ativiya sobhittha. Tena
vuttaṃ:-
      [15] "cattāri satasahassāni       chaḷabhiññā mahiddhikā
           dīpaṅkaraṃ lokaviduṃ           parivārenti sabbadā.
      [16] Ye keci tena samayena      jahanti mānusaṃ bhavaṃ
           appattamānasā sekhā       garahitā bhavanti te.
      [17] Supupphitaṃ pāvacanaṃ           arahantehi tādihi
           khīṇāsavehi vimalehi         upasobhati sabbadā"ti.
     Tattha cattāri satasahassānīti gaṇanāya dassitā evaṃ dassitagaṇanā ime
bhikkhūti dassanatthaṃ "../../bdpicture/chaḷabhiññā mahiddhikā"ti vuttanti evamattho gahetabbo.
Atha vā chaḷabhiññā mahiddhikāti chaḷabhiññānaṃ mahiddhikānanti sāmiatthe
paccattavacanaṃ daṭṭhabbaṃ. Parivārenti sabbadāti niccakālaṃ dasabalaṃ parivārenti,
bhagavantaṃ muñcitvā katthaci na gacchantīti adhippāyo. Tena samayenāti tasmiṃ
samaye. Ayaṃ pana samayasaddo samavāyādīsu navasu atthesu dissati. Yathāha:-
           "samavāye khaṇe kāle      samūhe hetudiṭṭhisu
            paṭilābhe pahāne ca       paṭivedhe ca dissatī"ti. 1-
     Idha so kāle daṭṭhabbo, tasmiṃ kāleti attho. Mānusaṃ bhavanti
manussabhāvaṃ. Appattamānasāti appattaṃ anadhigataṃ mānasaṃ yehi te appamattamānasā.
Mānasanti rāgassa ca cittassa ca arahattassa ca adhivacanaṃ. "antalikkhacaro
@Footnote: 1 su.vi. 1/1/31, pa.sū. 1/1/8, sā.pa. 1/1/8, mano.pū. 1/1/8,
@khuddaka.A. 92, abhi.A. 1/104

---------------------------------------------------------------------------------------------
page187.
Pāso, yvāyaṃ carati mānaso"ti 1- hi ettha pana rāgo "mānaso"ti vutto.
"cittaṃ mano mānasaṃ hadayaṃ paṇḍaran"ti 2- ettha cittaṃ. "appattamānaso sekho,
kālaṃ kayirā janesutā"ti 3- ettha arahattaṃ. Idhāpi arahattameva adhippetaṃ. 4-
Tasmā appattaarahattaphalāti attho. Sekhāti kenaṭṭhena sekhā?
sekhadhammapaṭilābhaṭṭhena sekhā. Vuttañhetaṃ "kittāvatā nu kho bhante sekho hotīti? idha
bhikkhave bhikkhu sekhāya sammādiṭṭhiyā samannāgato hoti .pe. Sekhena
sammāsamādhinā samannāgato hoti. Ettāvatā kho bhikkhave sekho hotī"ti. 5-
Apica sikkhantīti sekhā. Vuttañhetaṃ "sikkhati, sikkhatīti kho bhikkhu tasmā
sekhoti vuccati. Kiñca sikkhati? adhisīlampi sikkhati, adhicittampi sikkhati,
adhipaññampi sikkhatīti kho bhikkhu tasmā sekhoti vuccatī"ti. 6-
     Supupphitanti suṭṭhu vikasitaṃ. Pāvacananti pasatthaṃ vacanaṃ, vuddhippattaṃ vā
vacanaṃ pavacanaṃ, pavacanameva pāvacanaṃ, sāsananti attho. Upasobhatīti abhirājati
ativirocati. Sabbadāti sabbakālaṃ. "upasobhati sadevake"tipi pāṭho.
     Tassa dīpaṅkarassa bhagavato rammavatī nāma nagaraṃ ahosi, sudevo nāma
khattiyo pitā, sumedhā nāma devī mātā, sumaṅgalo ca tisso cāti dve
aggasāvakā, sāgato nāma upaṭṭhāko, nandā ca sunandā cāti dve
aggasāvikā. Bodhi tassa bhagavato pipphalirukkho ahosi, asītihatthubbedho,
satasahassavassāni āyūti. Kiṃ panimesaṃ jātanagarādīnaṃ dassane payojananti ce?
vuccate:- yassa yadi neva jātanagaraṃ na pitā na mātā paññāyeyya, imassa
pana neva jātanagaraṃ na pitā na mātā paññāyati, devo vā sakko vā
@Footnote: 1 vi. 4/33/28, saṃ.sa. 15/151/135
@2 abhi.saṃ. 34/6/22, abhi.vi. 35/184/103,
@khu.mahā. 29/4/3, khu.cūḷa. 30/630/303 (syā)
@3 saṃ.sa. 15/159/146        4 abhi.A. 1/190
@5 saṃ.mahā. 19/13/11        6 aṅ.tika. 20/86/225

---------------------------------------------------------------------------------------------
page188.
Yakkho vā māro vā brahmā vā esa maññe, devānampi īdisaṃ pāṭihāriyaṃ
anacchariyanti maññamānā na sotabbaṃ na saddahitabbaṃ maññeyyuṃ, tato
abhisamayo na bhaveyya, asati abhisamaye niratthako buddhuppādo bhaveyya, aniyyānikaṃ
sāsanaṃ, tasmā sabbabuddhānaṃ jātanagarādiko paricchedo dassetabbo. Tena
vuttaṃ:-
      [18] "nagaraṃ rammavatī nāma        sudevo nāma khattiyo
           sumedhā nāma janikā        dīpaṅkarassa satthuno.
      [19] 1- Dasa vassahassāni        agāraṃ ajjhāvasī jino
           haṃsā koñcā mayūrā ca      tayo pāsādamuttamā.
      [20] Tīṇi satasahassāni           nāriyo samalaṅkatā
           padumā nāma sā nārī       usabhakkhandho nāma atrajo.
      [21] Nimitte caturo disvā       hatthiyānena nikkhami
           anūnadasamāsāni            padhānaṃ padahī jino.
      [22] Padhānacāraṃ caritvāna        abujjhi mānasā muni
           brahmunā yācito santo     dīpaṅkaro mahāmuni.
      [23] Vattacakko mahāvīro        nandārāme vasī jino
           nisinno sirisamūlamhi         akāsi titthiyamaddanaṃ. 1-
      [24] Sumaṅgalo ca tisso ca       ahesuṃ aggasāvakā
           sāgato nāmupaṭṭhāko       dīpaṅkarassa satthuno.
      [25] Nandā ceva sunandā ca      ahesuṃ aggasāvikā
           bodhi tassa bhagavato         pipphalīti pavuccati.
@Footnote: 1-1 cha.Ma. aṭṭhakathāyaṃ imā gāthāyo na dissanti

---------------------------------------------------------------------------------------------
page189.
      [26] 1- Tapussabhallikā nāma      ahesuṃ aggupaṭṭhakā
           sirimā soṇā upaṭṭhikā      dīpaṅkarassa satthuno. 1-
      [27] Asītihatthamubbedho          dīpaṅkaro mahāmuni
           sobhati dīparukkhova          sālarājāva phullito
           2- pabhā niddhāvatī tassa     samantā dasayojane. 2-
      [28] Satasahassavassāni           āyu tassa mahesino
           tāvatā tiṭṭhamāno so      tāresi janataṃ bahuṃ.
      [29] Jotayitvāna saddhammaṃ        santāretvā mahājanaṃ
           jalitvā aggikkhandhova       nibbuto so sasāvako.
      [30] Sā ca iddhi so ca yaso     tāni ca pādesu cakkaratanāni
           sabbaṃ tamantarahitaṃ 3-        nanu rittā sabbasaṅkhārā"ti.
           4- Dīpaṅkaro jino satthā    nandārāmamhi nibbuto
           tattheva tassa jinathūpo       chattiṃsubbedhayojano.
           Pattacīvaraṃ parikkhāraṃ         paribhogañca satthuno
           bodhimūle tadā thūpo        tiyojanasamuggato"ti. 4-
     Tattha sudevo nāma khattiyoti sudevo nāmassa khattiyo pitā ahosīti
attho. Janikāti janetti. Pipphalīti pilakkhakapītanarukkho bodhi. Asītihatthamubbedhoti
asītihatthaṃ uccaggato. Dīparukkhovāti sampajjalitadīpamālākulo dīparukkho viya
ārohapariṇāhasaṇṭhānaparipūrisampanno dvattiṃsavaralakkhaṇānubyañjanasamalaṅkatasarīro
vipphuritaraṃsijālāvisaratārāgaṇasamujjalamiva gaganatalaṃ bhagavā dharamānakāle.
@Footnote: 1-1 cha.Ma. ayaṃ gāthā na dissati   2-2 cha.Ma. ime pāṭhā na dissanti
@3 Sī.,ka. samantarahitaṃ        4-4 cha.Ma. buddhavaṃsaṭṭhakathāyaṃ imā gāthāyo na dissanti

---------------------------------------------------------------------------------------------
page190.
Sobhatīti sobhittha. Sālarājāva phullitoti pupphito sabbaphāliphullo sālarājarukkho
viya ca sabbaphāliphullo yojanasatubbedho pāricchatto viya ca asītihatthubbedho
bhagavā ativiya sobhati.
     Satasahassavassānīti vassasatasahassāni tassa āyūti attho. Tāvatā
tiṭṭhamānoti tāvatakaṃ kālaṃ tiṭṭhamāno. Janatanti janasamūhaṃ. Santāretvā
mahājananti tārayitvā mahājanaṃ. "santāretvā sadevakan"tipi pāṭho, tassa
sadevakaṃ lokanti attho. Sā ca iddhīti sā ca sampatti ānubhāvo. So ca
yasoti so ca parivāro. Sabbaṃ tamantarahitanti taṃ sabbaṃ vuttappakāraṃ
sampattijātaṃ antarahitaṃ apagatanti 1- attho. Nanu rittā sabbasaṅkhārāti sabbe
pana saṅkhatadhammā nanu rittā tucchā, niccasārādirahitāti attho.
     Ettha pana nagarādiparicchedo pāḷiyamāgatova. Sambahulavāro nāgato,
so ānetvā dīpetabbo. Seyyathidaṃ? puttaparicchedo bhariyāparicchedo
pāsādaparicchedo agāravāsaparicchedo nāṭakitthiparicchedo abhinikkhamanaparicchedo
padhānaparicchedo vihāraparicchedo upaṭṭhākaparicchedoti. Etesampi dīpane kāraṇaṃ
heṭṭhā vuttameva. Tassa pana dīpaṅkarassa bhariyānaṃ tisatasahassaṃ 2- ahosi.
Tassa aggamahesī padumā nāma, tassa pana putto usabhakkhandho nāma. Tena
vuttaṃ:-
         "bhariyā padumā nāma           vibuddhapadumānanā
          atrajo usabhakkhandho          dīpaṅkarassa satthuno.
          Haṃsā koñcā mayūrākkhyā      pāsādāpi tayo matā
          dasa vassasahassāni            agāraṃ avasī kira.
@Footnote: 1 Sī.,i. sabbaṃ samantarahitanti vuttapakārasampattiyo tā antarahitā apagatāti
@2 Sī.,i. satasahassaṃ

---------------------------------------------------------------------------------------------
page191.
          Hatthiyānena nikkhanto         nandārāme jino vasī
          mando nāmassupaṭṭhāko        lokānandakaro kirā"ti.
     Sabbabuddhānaṃ pana pañca vemattāni honti āyuvemattaṃ pamāṇavemattaṃ
kulavemattaṃ padhānavemattaṃ rasmivemattanti. Tattha āyuvemattaṃ nāma keci dīghāyukā
honti keci appāyukā. Tathā hi dīpaṅkarassa pana bhagavato vassasatasahassaṃ
āyuppamāṇaṃ ahosi, amhākaṃ bhagavato vassasataṃ.
     Pamāṇavemattaṃ nāma keci dīghā honti keci rassā. Tathā hi
dīpaṅkaro asītihatthappamāṇo ahosi, amhākaṃ pana bhagavā aṭṭhārasahatthappamāṇo.
     Kulavemattaṃ nāma keci khattiyakule nibbattanti keci brāhmaṇakule.
Tathā hi dīpaṅkarādayo khattiyakule nibbattiṃsu, kakusandhakoṇāgamanādayo
brāhmaṇakule.
     Padhānavemattaṃ nāma kesañci padhānaṃ ittarameva hoti yathā kassapassa
bhagavato, kesañci addhaniyaṃ amhākaṃ bhagavato viya.
     Rasmivemattaṃ nāma maṅgalassa bhagavato sarīrarasmiṃ dasasahassilokadhātuṃ
pharitvā aṭṭhāsi. Amhākaṃ bhagavato byāmamattaṃ. Tatra rasmivemattaṃ ajjhāsayapaṭibaddhaṃ
hoti. Yo yattakaṃ icchasi, tassa tattakaṃ sarīrappabhā pharati. Maṅgalassa pana
"dasasahassilokadhātuṃ pharatū"ti ajjhāsayo ahosi, paṭividdhaguṇesu pana kassaci
vemattaṃ nāma natthi. 1-
     Tathā sabbabuddhānaṃ cattāri avijahitaṭṭhānāni nāma honti. Bodhipallaṅko
avijahito ekasmiṃyeva ṭhāne hoti. Dhammacakkappavattanaṭṭhānaṃ isipatane
@Footnote: 1 su.vi. 2/19

---------------------------------------------------------------------------------------------
page192.
Migadāye avijahitameva hoti. Devorohaṇakāle saṅkassanagaradvāre paṭhamapādakkamo
avijahitova hoti. Jetavane gandhakuṭiyā cattāri mañcapadaṭṭhānāni
avijahitāneva honti. Vihāropi avijahitova. So pana khuddako vā mahanto
vā hoti.
     Aparaṃ pana amhākaṃyeva bhagavato sahajātaparicchedañca nakkhattaparicchedañca
visesaṃ, amhākaṃ sabbaññubodhisattena kira saddhiṃ rāhulamātā ānandatthero
channo kaṇṭhako assarājā nidhikumbhā mahābodhirukkho kāḷudāyīti imāni
satta sahajātāni. Mahāpuriso kira uttarāsāḷhanakkhatteneva mātukucchiṃ okkami,
mahābhinikkhamanaṃ nikkhami, dhammacakkaṃ pavattesi, yamakapāṭihāriyaṃ akāsi.
Visākhanakkhattena jāto ca abhisambuddho ca parinibbuto ca, māghanakkhattena tassa
sāvakasannipāto ceva āyusaṅkhāravosajjanañca ahosi, assayujanakkhattena
devorohaṇanti ettakaṃ āharitvā dīpetabbaṃ. Ayaṃ sambahulavāraparicchedo.
Sesagāthā suuttānā evāti.
     Iti bhagavā dīpaṅkaro yāvatāyukaṃ ṭhatvā sabbabuddhakiccaṃ katvā anukkamena
anupādisesāya nibbānadhātuyā parinibbāyi.
     Yasmiṃ kira kappe dīpaṅkaradasabalo udapādi, tasmiṃ aññepi taṇhaṅkaro
medhaṅkaro saraṇaṅkaroti tayo buddhā ahesuṃ. Tesaṃ santike bodhisattassa
byākaraṇaṃ natthi. Tasmā te idha na dassitā. Aṭṭhakathāyaṃ pana tamhā kappā
ādito paṭṭhāyuppannuppanne sabbabuddhe dassetuṃ idaṃ vuttaṃ:-
          "taṇhaṅkaro medhaṅkaro        athopi saraṇaṅkaro
           dīpaṅkaro ca sambuddho        koṇḍañño dvipaduttamo.

---------------------------------------------------------------------------------------------
page193.
           Maṅgalo ca sumano ca         revato sobhito muni
           anomadassī padumo           nārado padumuttaro.
           Sumedho ca sujāto ca        piyadassī mahāyaso
           atthadassī dhammadassī          siddhattho lokanāyako.
           Tisso phusso ca sambuddho     vipassī sikhi vessabhū
           kakusandho koṇāgamano        kassapo cāpi nāyako.
           Ete ahesuṃ sambuddhā       vītarāgā samāhitā
           sataraṃsīva uppannā           mahātamavinodanā
           jalitvā aggikkhandhāva        nibbutā te sasāvakā"ti.
                 Ettāvatā nātisaṅkhepavitthāravasena katāya
                    madhuratthavilāsiniyā buddhavaṃsaaṭṭhakathāya
                     dīpaṅkarabuddhavaṃsavaṇṇanā niṭṭhitā.
                       Niṭṭhito paṭhamo buddhavaṃso.
                          -------------
                       4. Koṇḍaññabuddhavaṃsavaṇṇanā
     dīpaṅkare kira bhagavati parinibbute tassa sāsanaṃ vassasatasahassaṃ
pavattittha. Atha buddhānubuddhānaṃ sāvakānaṃ antaradhānena sāsanampissa
antaradhāyi. Athassa aparabhāge ekamasaṅkhyeyyamatikkamitvā ekasmiṃ kappe
koṇḍañño nāma satthā udapādi. So pana bhagavā soḷasaasaṅkhyeyyaṃ
kappānañca satasahassaṃ pāramiyo pūretvā bodhiñāṇaṃ paripācetvā
vessantarattabhāvasadise attabhāve ṭhatvā tato cavitvā tusitapure nibbattitvā tattha

---------------------------------------------------------------------------------------------
page194.
Yāvatāyukaṃ ṭhatvā devatānaṃ paṭiññaṃ datvā tusitapurato cavitvā rammavatīnagare
sunandassa nāma rañño kule sujātāya nāma deviyā kucchismiṃ paṭisandhiṃ
aggahesi. Tassapi paṭisandhikkhaṇe dīpaṅkarabuddhavaṃse vuttappakārāni dvattiṃsa
pāṭihāriyāni nibbattiṃsu. So devatāhi katārakkhasaṃvidhāno dasannaṃ māsānaṃ
accayena mātukucchito nikkhamitvā sabbasattuttaro uttarābhimukho sattapadavītihārena
gantvā sabbā ca disā viloketvā āsabhiṃ vācaṃ nicchāresi "aggohamasmi
lokassa, jeṭṭhohamasmi lokassa, seṭṭhohamasmi lokassa, ayamantimā jāti, natthi
dāni punabbhavo"ti. 1-
     Tato kumārassa nāmakaraṇadivase nāmaṃ karontā "koṇḍañño"ti
nāmamakaṃsu. So hi bhagavā koṇḍaññagotto ahosi. Tassa kira tayo pāsādā
ahesuṃ rāmasurāmasubhanāmakā paramaramaṇīyā. Tesu tīṇi satasahassāni nāṭakitthīnaṃ
naccagītavāditakusalānaṃ sabbakālaṃ paccupaṭṭhitāni ahesuṃ. Tassa rucidevī nāma
aggamahesī ahosi, vijitaseno nāmassa putto ahosi. So dasavassasahassāni
agāraṃ ajjhāvasi.
     So  pana jiṇṇabyādhimatapabbajite disvā ājaññarathena nikkhamitvā
pabbajitvā dasa māse padhānacariyaṃ cari. Koṇḍaññakumāraṃ pana pabbajantaṃ
dasa janakoṭiyo anupabbajiṃsu. So tehi parivuto dasa māse padhānacariyaṃ
caritvā visākhapuṇṇamāya sunandagāme samasahitaghanapayodharāya yasodharāya nāma
seṭṭhidhītāya dinnaṃ paramamadhuraṃ madhupāyāsaṃ paribhuñjitvā phalapallavaṅkurasamalaṅkate
sālavane divāvihāraṃ vītināmetvā sāyanhasamaye gaṇaṃ pahāya sunandakājīvakena
dinnā aṭṭha tiṇamuṭṭhiyo gahetvā sālakalyāṇirukkhaṃ tikkhattuṃ padakkhiṇaṃ
@Footnote: 1 dī.mahā. 10/31/13, Ma.u. 14/207/173

---------------------------------------------------------------------------------------------
page195.
Katvā pubbadisābhāgaṃ oloketvā bodhirukkhaṃ piṭṭhito katvā aṭṭhapaṇṇāsa-
hatthavitthataṃ tiṇasantharaṃ santharitvā pallaṅkaṃ ābhujitvā caturaṅgavīriyaṃ adhiṭṭhāya
mārabalaṃ vidhamitvā rattiyā paṭhamayāme pubbenivāsānussatiñāṇaṃ visodhetvā
majjhimayāme dibbacakkhuṃ visodhetvā pacchimayāme paccayākāraṃ sammasitvā
ānāpānacatutthajjhānato vuṭṭhāya pañcasu khandhesu abhinivisitvā udayabbayavasena 1-
samapaññāya lakkhaṇāni disvā yāva gotrabhuñāṇaṃ vipassanaṃ vaḍḍhetvā cattāri
maggañāṇāni cattāri ca phalañāṇāni catasso paṭisambhidā catuyoniparicchedakañāṇaṃ
pañcagatiparicchedakañāṇaṃ cha asādhāraṇañāṇāni sakale ca buddhaguṇe paṭivijjhitvā
paripuṇṇasaṅkappo bodhimūle nisinnova:-
         "anekajātisaṃsāraṃ            sandhāvissaṃ anibbisaṃ
          gahakāraṃ gavesanto          dukkhā jāti punappunaṃ.
          Gahakāraka diṭṭhosi           puna gehaṃ na kāhasi
          sabbā te phāsukā bhaggā     gahakūṭaṃ visaṅkhataṃ
          visaṅkhāragataṃ cittaṃ           taṇhānaṃ khayamajjhagā. 2-
          Ayoghanahatasseva            jalato jātavedaso
          anupubbūpasantassa            yathā na ñāyate gati.
          Evaṃ sammā vimuttānaṃ        kāmabandhoghatārinaṃ
          paññāpetuṃ gatī natthi         pattānaṃ acalaṃ sukhan"ti 3-
evaṃ udānaṃ udānetvā sattasattāhaṃ bodhimūleyeva phalasamāpattisukhena
vītināmetvā aṭṭhame sattāhe brahmuno ajjhesanaṃ paṭicca "kassa nu kho
ahaṃ paṭhamaṃ dhammaṃ deseyyan"ti 4- upadhārento attanā saddhiṃ pabbajitā dasa
@Footnote: 1 Sī.,i. udayavyayavasena      2 khu.dha. 25/153-4/44   3 khu.u. 25/80/230-1
@4 vi.mahā. 4/10/10, Ma.mū. 12/284/245, Ma.Ma. 13/340/322

---------------------------------------------------------------------------------------------
page196.
Bhikkhukoṭiyo addasa. "ime pana kulaputtā samupacitakusalamūlā maṃ pabbajantaṃ
anupabbajitā mayā saddhiṃ padhānaṃ caritvā maṃ upaṭṭhahiṃsu, handāhaṃ imesaṃ
sabbapaṭhamaṃ dhammaṃ deseyyan"ti evaṃ upadhāretvā "idāni pana te kattha
vasantī"ti olokento "ito aṭṭhārasayojanike rammavatīnagare 1- devavane
viharantī"ti disvā "tesaṃ dhammaṃ desetuṃ gamissāmī"ti pattacīvaramādāya seyyathāpi
nāma balavā puriso samiñjitaṃ vā bāhaṃ pasāreyya, pasāritaṃ vā bāhaṃ
samiñjeyya, evameva bodhimūle antarahito devavane pāturahosi.
     Tasmiñca samaye tā dasa bhikkhukoṭiyo rammavatīnagaraṃ 2- upanissāya
devavane viharanti. Te pana bhikkhū dasabalaṃ dūratova āgacchantaṃ disvā
pasannamānasā paccuggantvā bhagavato pattacīvaraṃ paṭiggahetvā buddhāsanaṃ
paññāpetvā satthu gāravaṃ katvā bhagavantaṃ vanditvā parivāretvā ekamantaṃ
nisīdiṃsu. Tatra koṇḍañño dasabalo munigaṇaparivuto buddhāsane nisinno
tidasagaṇaparivuto dasasatanayano viya vimalagaganatalagato saradasamayarajanikaro viya
tārāgaṇaparivuto puṇṇacando viya virocittha. Atha satthā tesaṃ sabbabuddhanisevitaṃ
anuttaraṃ tiparivaṭṭaṃ dvādasākāraṃ dhammacakkappavattanasuttantaṃ kathetvā
dasabhikkhukoṭippamukhā satasahassadevamanussakoṭiyo dhammāmataṃ pāyesi. Tena vuttaṃ:-
      [1] "dīpaṅkarassa aparena        koṇḍañño nāma nāyako
          anantatejo amitayaso       appameyyo durāsado.
      [2] Dharaṇūpamo khamanena          sīlena sāgarūpamo
          samādhinā merūpamo 3-      ñāṇena gaganūpamo.
      [3] Indriyabalabojjhaṅga-        maggasaccappakāsanaṃ
          pakāsesi sadā buddho       hitāya sabbapāṇinaṃ.
@Footnote: 1 Sī.,i. amaravatīnagare, cha.Ma. arundhavatīnagare
@2 Sī.,i. amaravatīnagaraṃ, cha.Ma. arundhavatīnagaraṃ       3 Sī. merūsamo

---------------------------------------------------------------------------------------------
page197.
      [4] Dhammacakkaṃ pavattente       koṇḍaññe lokanāyake
          koṭisatasahassānaṃ           paṭhamābhisamayo ahū"ti.
     Tattha dīpaṅkarassa aparenāti dīpaṅkarassa satthuno aparabhāgeti attho.
Koṇḍañño nāmāti attano gottavasena samadhigatanāmadheyyo. Nāyakoti
vināyako. Anantatejoti attano sīlaguṇañāṇapuññatejena anantatejo. Heṭṭhato
avīci upari bhavaggaṃ tiriyato anantā lokadhātuyo etthantare ekapuggalopi
tassa mukhaṃ oloketvā ṭhātuṃ samattho nāma natthi. Tena vuttaṃ "anantatejo"ti.
Amitayasoti anantaparivāro. Tassa hi bhagavato vassasatasahassāni yāva
parinibbānasamayaṃ etthantare bhikkhuparisāya gaṇanaparicchedo nāma nāhosi. Tasmā
"amitayaso"ti vuccati. Amitaguṇakittipi "amitayaso"ti vuccati. Appameyyoti
guṇagaṇaparimāṇavasena nappameyyoti appameyyo. Yathāha:-
                   "buddhopi buddhassa bhaṇeyya vaṇṇaṃ
                    kappampi ce aññamabhāsamāno
                    khīyetha kappo ciradīghamantare
                    vaṇṇo na khīyetha tathāgatassā"ti. 1-
     Tasmā appameyyaguṇagaṇattā "appameyyo"ti vuccati. Durāsadoti
durupasaṅkamanīyo, āsajja ghaṭṭetvā upasaṅkamitumasakkuṇeyyabhāvato durāsado,
durabhibhavanīyoti attho.
     Dharaṇūpamoti dharaṇīsamo. Khamanenāti khantiyā, catunahutādhikadviyojanasatasahassabahalā
mahāpaṭhavī viya pakativātena lābhālābhaiṭṭhāniṭṭhādīhi akampanabhāvato
@Footnote: 1 su.vi. 1/304/259, su.vi. 3/141/63, pa.sū. 3/425/304, adāna.A. 360

---------------------------------------------------------------------------------------------
page198.
"dharaṇūpamo"ti vuccati. Sīlena sāgarūpamoti sīlasaṃvarena velānātikkamanabhāvena
sāgarasamo. "mahāsamuddo bhikkhave ṭhitadhammo velaṃ nātivattatī"ti 1- hi vuttaṃ.
     Samādhinā merūpamoti samādhipaṭipakkhabhūtadhammajanitakampābhāvato merunā
girivarena samo, sadisoti attho. Merugirivaro viya thiratarasarīroti vā. Ñāṇena
gaganūpamoti ettha bhagavato ñāṇassa anantabhāvena anantākāsena upamā katā.
Cattāri anantāni vuttāni bhagavatā. Yathāha:-
           "sattakāyo ca ākāso     cakkavāḷā canantakā
            buddhañāñaṃ appameyyaṃ       na sakkā ete vijānitun"ti.
     Tasmā anantassa ñāṇassa anantena ākāsena upamā katāti.
     Indriyabalabojjhaṅgamaggasaccappakāsananti etesaṃ indriyabalabojjhaṅga-
maggasaccānaṃ gahaṇena satipaṭṭhānasammappadhāniddhipādāpi gahitāva honti. Tasmā
indriyādīnaṃ catusaṅkhepānaṃ vasena sattattiṃsabodhipakkhiyadhammānaṃ pakāsanadhammaṃ
pakāsesi, desesīti attho. Hitāyāti hitatthaṃ. Dhammacakkaṃ pavattenteti
desanāñāṇe pavattiyamāne.
     Tato aparabhāge mahāmaṅgalasamāgame dasasu cakkavāḷasahassesu devatāyo
sukhume attabhāve māpetvā imasmiññeva cakkavāḷe sannipatiṃsu. Tattha kira
aññataro devaputto koṇḍaññadasabalaṃ maṅgalapañhaṃ pucchi. Tassa bhagavā
maṅgalāni kathesi. Tattha navutikoṭisahassāni arahattaṃ pāpuṇiṃsu. Sotāpannādīnaṃ
gaṇanaparicchedo nāma nāhosi. Tena vuttaṃ:-
      [5] "tato parampi desente     naramarūnaṃ samāgame
           navutikoṭisahassānaṃ         dutiyābhisamayo ahū"ti.
@Footnote: 1 vi. cūḷa. 7/384/206, aṅ. aṭṭhaka. 23/109, 110/210 (syā)

---------------------------------------------------------------------------------------------
page199.
     Tattha tato parampīti tato aparabhāgepi. Desenteti bhagavati dhammaṃ
desente. Naramarūnanti narānañceva amarānañca, yadā pana bhagavā gaganatale
titthiyamānamaddanaṃ yamakapāṭihāriyaṃ karonto dhammaṃ desesi, tadā asītikoṭi-
sahassāni arahattaṃ pāpuṇiṃsu. Tīsu phalesu patiṭṭhitā gaṇanapathaṃ vītivattā. Tena
vuttaṃ:-
      [6] "titthiye abhimaddanto       yadā dhammamadesayi
           asītikoṭisahassānaṃ         tatiyābhisamayo ahū"ti.
     Tattha tadāsaddaṃ ānetvā attho daṭṭhabbo. Yadā bhagavā dhammaṃ
desesi. Tadā asītikoṭisahassānaṃ dhammābhisamayo ahūti.
     Koṇḍañño kira satthā abhisambodhiṃ patvā paṭhamavassaṃ candavatīnagaraṃ
upanissāya candārāme vihāsi. Tattha sucindharassa nāma brāhmaṇamahāsālassa
putto bhaddamāṇavo 2- nāma yasodharabrāhmaṇassa putto subhaddamāṇavo ca
koṇḍaññassa buddhassa sammukhā dhammadesanaṃ sutvā pasannamānasā dasahi
māṇavakasahassehi saddhiṃ tassa santike pabbajitvā arahattaṃ pāpuṇiṃsu.
     Atha koṇḍañño satthā jeṭṭhamāsapuṇṇamāya subhaddattherappamukhena
koṭisatasahassena parivuto pātimokkhamuddisi, so paṭhamo sannipāto ahosi. Tato
aparabhāge koṇḍaññasatthuno putte vijitasene nāma arahattaṃ patte taṃpamukhassa
koṭisahassassa majjhe bhagavā pātimokkhaṃ uddisi, so dutiyo sannipāto ahosi.
Athāparena samayena dasabalo janapadacārikaṃ caranto udenarājānaṃ nāma
navutikoṭijanaparivāraṃ pabbājesi saddhiṃ tāya parisāya. Tasmiṃ pana arahattaṃ
patte taṃpamukhehi navutiyā arahantakoṭīhi bhagavā parivuto pātimokkhaṃ uddisi,
so tatiyo sannipāto ahosi. Tena vuttaṃ:-
@Footnote: 1 Sī.,i. dhammābhisamayo

---------------------------------------------------------------------------------------------
page200.
      [7] "sannipātā tayo āsuṃ      koṇḍaññassa mahesino
          khīṇāsavānaṃ vimalānaṃ         santacittāna tādinaṃ.
      [8] Koṭisatasahassānaṃ           paṭhamo āsi samāgamo
          dutiyo koṭisahassānaṃ        tatiyo navutikoṭinan"ti.
     Tadā kira amhākaṃ bodhisatto vijitāvī nāma cakkavattī hutvā
candavatīnagare paṭivasati. So kira anekanaravaraparivuto salilanidhinivasanaṃ
sameruyugandharaṃ aparimitavasudharaṃ vasundharaṃ adaṇḍena asatthena dhammena paripāleti. Atha
koṇḍañño buddhopi koṭisatasahassakhīṇāsavaparivuto janapadacārikaṃ caramāno
anupubbena candavatīnagaraṃ sampāpuṇi.
     So vijitāvī kira rājā "sammāsambuddho kira amhākaṃ nagaraṃ
anuppatto"ti sutvā paccuggantvā bhagavato vasanaṭṭhānaṃ saṃvidahitvā svātanāya
saddhiṃ bhikkhusaṃghena nimantetvā punadivase bhattavidhiṃ suṭṭhu paṭiyādetvā
koṭisatasahassasaṃghassa buddhappamukhassa bhikkhusaṃghassa mahādānaṃ adāsi. Bodhisatto
bhagavantaṃ bhojetvā anumodanāvasāne "bhante temāsaṃ mahājanasaṅgahaṃ karonto
idheva vasathā"ti yācitvā tayo māse nirantaraṃ buddhappamukhassa bhikkhusaṃghassa
asadisamahādānaṃ adāsi.
     Atha satthā bodhisattaṃ "anāgate gotamo nāma buddho bhavissatī"ti
byākaritvā dhammamassa desesi. So satthu dhammakathaṃ sutvā rajjaṃ niyyātetvā
pabbajitvā tīṇi piṭakāni uggahetvā aṭṭha samāpattiyo pañca ca abhiññāyo
uppādetvā aparihīnajjhāno brahmaloke nibbatti. Tena vuttaṃ:-
      [9] "ahantena samayena           vijitāvī nāma khattiyo
          samuddaṃ antamantena           issariyaṃ vattayāmahaṃ.
		  
Page 201-300.

page201.
      [10] Koṭisatasahassānaṃ             vimalānaṃ mahesinaṃ
           saha lokagganāthena           paramannena tappayiṃ.
      [11] Sopi maṃ buddho byākāsi       koṇḍañño lokanāyako
           aparimeyyito kappe          buddho loke bhavissati
           1- ahu kapilavhayā rammā      nikkhamitvā tathāgato. 1-
      [12] Padhānaṃ padahitvāna            katvā dukkarakārikaṃ
           2- ajapālarukkhamūlasmiṃ         nisīditvā tathāgato
           tattha pāyāsaṃ paggayha         nerañjaramupehati.
           Nerañjarāya tīramhi           pāsāyaṃ adi so jino
           paṭiyattavaramaggena            bodhimūlamhi ehiti.
           Tato padakkhiṇaṃ katvā          bodhimaṇḍaṃ anuttaraṃ 2-
           assattharukkhamūlamhi 3-         bujjhissati mahāyaso.
      [13] Imassa janikā mātā          māyā nāma bhavissati
           pitā suddhodano nāma         ayaṃ hessati gotamo.
      [14] Kolito upatisso ca          aggā hessanti sāvakā
           4- anāsavā vītarāgā        santacittā samāhitā 4-
           ānando nāmupaṭṭhāko        upaṭṭhissati taṃ jinaṃ.
      [15] Khemā uppalavaṇṇā ca         aggā hessanti sāvikā
           5- anāsavā vītarāgā        santacittā samāhitā 5-
           bodhi tassa bhagavato           assatthoti pavuccati.
@Footnote: 1-1 cha.Ma. ime pāṭhā na dissanti        2-2 cha.Ma. ime pāṭhā na dissanti
@3 cha.Ma. assatthamūle sambuddho           4-4 cha.Ma. ime pāṭhā na dissanti

---------------------------------------------------------------------------------------------
page202.
      [16] Citto ca hatthāḷavako         aggā hessantupaṭṭhakā
           nandamātā ca uttarā         aggā hessantupaṭṭhikā
           āyu vassasataṃ tassa           gotamassa yasassino.
      [17] Idaṃ sutvāna vacanaṃ            asamassa mahesino
           āmoditā naramarū            buddhabījaṃ kira ayaṃ. 1-
      [18] Ukkuṭṭhisaddā vattanti         apphoṭenti dasanti ca
           katañjalī namassanti            dasasahassidevatā. 2-
      [19] Yadimassa lokanāthassa          virajjhissāma sāsanaṃ
           anāgatamhi addhāne          hessāma sammukhā imaṃ.
      [20] Yathā manussā nadiṃ tarantā      paṭititthaṃ virajjhiya
           heṭṭhātitthe 3- gahetvāna    uttaranti mahānadiṃ.
      [21] Evameva mayaṃ sabbe          yadi muñcāmimaṃ jinaṃ
           anāgatamhi addhāne          hessāma sammukhā imaṃ.
      [22] Tassāhaṃ vacanaṃ sutvā          bhiyyo cittaṃ pasādayiṃ
           tameva atthaṃ sādhento        mahārajjaṃ jine adaṃ
           mahārajjaṃ daditvāna 4-        pabbajiṃ tassa santike.
      [23] Suttantaṃ vinayañcāpi           navaṅgaṃ satthusāsanaṃ
           sabbaṃ pariyāpuṇitvāna          sobhayiṃ jinasāsanaṃ.
      [24] Tatthappamatto viharanto        nissajjaṭṭhānacaṅkame
           abhiññāpāramiṃ gantvā         brahmalokamagañchahan"ti.
@Footnote: 1 Sī.,i. ka. buddhabījaṅkuro ayaṃ      2 dasasahassī sadevakā (syā)
@3 heṭṭhātitthaṃ (syā)             4 Sī.,i. cajitvāna

---------------------------------------------------------------------------------------------
page203.
     Tattha ahantena samayenāti ahaṃ tasmiṃ samaye. Vijitāvī nāmāti evaṃnāmako
cakkavattirājā ahosiṃ. Samuddaṃ antamantenāti ettha cakkavāḷapabbataṃ sīmaṃ
mariyādaṃ katvā ṭhitaṃ samuddaṃ antaṃ katvā issariyaṃ vattayāmīti attho. Ettāvatā
na pākaṭaṃ hoti.
     Rājā kira cakkavattī cakkaratanānubhāvena vāmapassena sineruṃ katvā
samuddassa uparibhāgena aṭṭhayojanasahassappamāṇaṃ pubbavidehaṃ gacchati. Tattha rājā
cakkavattī "pāṇo na hantabbo, adinnaṃ nādātabbaṃ, kāmesumicchā na
caritabbā, musā na bhāsitabbā, majjaṃ na pātabbaṃ, yathābhuttañca bhuñjathā"ti
ovādaṃ deti. 1- Evaṃ ovāde dinne taṃ cakkaratanaṃ vehāsaṃ abbhuggantvā
puratthimaṃ samuddaṃ ajjhogāhati. Yathā yathā ca taṃ ajjhogāhati, tathā tathā
saṅkhittaūmivipphāraṃ hutvā ogacchamānaṃ mahāsamuddasalilaṃ yojanamattaṃ oggantvā
antosamuddaṃ ubhosu passesu veḷuriyamaṇibhitti viya paramadassanīyaṃ hutvā tiṭṭhati,
evaṃ puratthimasāgarapariyantaṃ gantvā taṃ cakkaratanaṃ paṭinivattati. Paṭinivattamāne
ca tasmiṃ sā parisā aggato hoti, majjhe rājā cakkavattī ante cakkaratanaṃ
hoti. Tampi jalaṃ jalantena viyogaṃ asahamānamiva nemimaṇḍalapariyantaṃ abhihanantameva
tīramupagacchati.
     Evaṃ rājā cakkavattī puratthimasamuddapariyantaṃ pubbavidehaṃ abhivijinitvā
dakkhiṇasamuddapariyantaṃ jambudīpaṃ vijetukāmo cakkaratanadesitena maggena dakkhiṇa-
samuddābhimukho gacchati. Taṃ dasasahassayojanappamāṇaṃ jambudīpaṃ abhivijinitvā dakkhiṇa-
samuddato paccuttaritvā sattayojanasahassappamāṇaṃ amaragoyānaṃ vijetuṃ heṭṭhā vutta-
nayeneva gantvā tampi sāgarapariyantaṃ abhivijinitvā pacchimasamuddatopi uttaritvā
@Footnote: 1 dī.mahā. 10/244/151, dī.pā. 11/86/53, Ma.u. 14/256/22

---------------------------------------------------------------------------------------------
page204.
Aṭṭhayojanasahassappamāṇaṃ uttarakuruṃ vijetuṃ tatheva gantvā taṃ samuddapariyantaṃ
katvā tatheva abhivijiya uttarasamuddatopi paccuttarati. Ettāvatā raññā
cakkavattinā sāgarapariyantāya paṭhaviyā issariyaṃ adhigataṃ hoti. Tena vuttaṃ:-
"samuddaṃ antamantena, issariyaṃ vattayāmahan"ti.
     Koṭisatasahassānanti koṭisatasahassāni. Ayameva vā pāṭho. Vimalānanti
khīṇāsavānaṃ. Saha lokagganāthenāti saddhiṃ dasabalena koṭisatasahassānanti attho.
Paramannenāti paṇītena annena. Tappayinti tappesiṃ. Aparimeyyito kappeti
ito paṭṭhāya satasahassakappādhikāni tīṇi asaṅkhyeyyāni atikkamitvā ekasmiṃ
bhaddakappeti attho.
     Padhānanti vīriyaṃ. Tameva atthaṃ sādhentoti tameva buddhakārakamatthaṃ
dānapāramiṃ pūrento sādhento nipphādentoti attho. Mahārajjanti cakkavattirajjaṃ.
Jineti bhagavati, sampadānatthe vā bhummaṃ daṭṭhabbaṃ. Adanti adāsiṃ. Evamatthaṃ
sādhentoti iminā sambandho daṭṭhabbo. "mahārajjaṃ jine dadin"ti paṭhanti
keci. Daditvānāti cajitvā. Suttantanti suttantapiṭakaṃ. Vinayanti vinayapiṭakaṃ.
Navaṅganti suttageyyādinavaṅgaṃ. Sobhayiṃ jinasāsananti āgamādhigamehi lokiyehi
samalaṅkariṃ. Tatthāti tassa bhagavato sāsane. Appamattoti satisampanno.
Brahmalokamagañchahanti brahmalokaṃ agañchiṃ ahaṃ.
     Imassa pana koṇḍaññabuddhassa rammavatī nāma nagaraṃ ahosi, sunando
nāma rājā pitā, sujātā nāma devī mātā, bhaddo ca subhaddo ca dve
aggasāvakā, anuruddho nāmupaṭṭhāko, tissā ca upatissā ca dve aggasāvikā,
sālakalyāṇirukkho bodhi, aṭṭhāsītihatthubbedhaṃ sarīraṃ, vassasatasahassāni āyuppamāṇaṃ

---------------------------------------------------------------------------------------------
page205.
Ahosi, tassa rucidevī nāma aggamahesī ahosi, vijitaseno 1- nāmassa putto,
cando nāmupaṭṭhāko rājā. Candārāme kira vasīti. Tena vuttaṃ:-
      [25] "nagaraṃ rammavatī nāma        sunando nāma khattiyo
           sujātā nāma janikā        koṇḍaññassa mahesino.
      [26] Dasavassasahassāni           agāramajjhe ca so vasi
           ruci suruci subho ca          tayo pāsādamuttamā.
      [27] Tīṇi satasahassāni           nāriyo samalaṅkatā
           rucidevī nāma sā nārī      jīvitaseno nāma atrajo.
      [28] Nimitte caturo disvā       rathayānena nikkhami
           anūnadasamāsāni            padhānaṃ padahī jino.
      [29] Brahmunā yācito sanno     koṇḍañño dipaduttamo
           vattacakko mahāvīro        devānañca mahāvane.
      [30] Bhaddo ceva subhaddo ca      ahesuṃ aggasāvakā
           anuruddho nāmupaṭṭhāko      koṇḍaññassa mahesino.
      [31] Tissā ca upatissā ca       ahesuṃ aggasāvikā
           sālakalyāṇiko bodhi        koṇḍaññassa mahesino.
      [32] Soṇo ca upasoṇo ca       ahesuṃ aggupaṭṭhakā
           nandā ceva sirimā ca       ahesuṃ aggupaṭṭhikā.
      [33] So aṭṭhāsīti hatthāni       accuggato mahāmuni
           sobhate uḷurājāva         sūriyo majjhantike yathā.
@Footnote: 1 Sī.,i. jinaseno

---------------------------------------------------------------------------------------------
page206.
      [34] Vassasatasahassāni           āyu vijjati tāvade
           tāvatā tiṭṭhamāno so      tāresi janataṃ bahuṃ.
      [35] Khīṇāsavehi vimalehi         vicittā āsi medanī
           yathā hi gaganamuḷūbhi          evaṃ so upasobhatha.
      [36] Tepi nāgā appameyyā     asaṅkhobhā durāsadā
           vijjupātaṃva dassetvā       nibbutā te mahāyasā.
      [37] Sā ca atuliyā jinassa iddhi   ñāṇaparibhāvito ca samādhi
           sabbaṃ tamantarahitaṃ 1-        nanu rittā sabbasaṅkhārā"ti.
     Tattha sālakalyāṇikoti sālakalyāṇirukkho, so buddhakāle ceva
cakkavattikāle ca nibbattati, nāññadā. So ekāheneva uṭṭhāti kira.
Khīṇāsavehi vimalehi, vicittā āsi medanīti ayaṃ medanī khīṇāsavehi ekakāsāvapajjotā
vicittā paramadassanīyā ahosi. Yathā hīti opammatthe nipāto. Uḷūbhīti
nakkhattehi, tārāgaṇehi gaganatalaṃ viya khīṇāsavehi vicittā ayaṃ medanī sobhitthāti
attho.
     Asaṅkhobhāti aṭṭhahi lokadhammehi akkhobhā avikāRā. Vijjupātaṃva dassetvāti
vijjupātaṃ viya dassayitvā, "vijjuppātaṃvā"tipi pāṭho. Koṇḍaññabuddhassa kira
kāle parinibbāyamānā bhikkhū sattatālappamāṇamākāsamabbhuggantvā
asitajaladharavivaragatā vijjutalā viya samantato vijjotamānā tejodhātuṃ samāpajjitvā
nirupādānā dahanā viya parinibbāyiṃsu. Tena vuttaṃ "vijjupātaṃva dassetvā"ti.
Atuliyāti atulyā asadisā. Ñāṇaparibhāvitoti ñāṇena vaḍḍhito. Sesagāthā
heṭṭhā vuttanayattā uttānā evāti.
@Footnote: 1 Sī.,Ma. samantarahitaṃ

---------------------------------------------------------------------------------------------
page207.
       Koṇḍañño nāma sambuddho 1-     candārāmamhi nibbuto 2-
       tattheva 3- cetiyo tassa        sattayojanamussitoti. 4-
       Na heva dhātuyo tassa           satthuno vikiriṃsu tā
       ṭhitā ekaghanā hutvā           suvaṇṇapaṭimā viyāti.
     Sakalajambudīpavāsino manussā samāgantvā sattayojanikaṃ sattaratanamayaṃ
haritālamanosilāya mattikākiccaṃ telasappīhi udakakiccaṃ katvā niṭṭhāpesunti.
                     Koṇḍaññabuddhavaṃsavaṇṇanā niṭṭhitā.
                       Niṭṭhito dutiyo buddhavaṃso.
                         ---------------
                        5. Maṅgalabuddhavaṃsavaṇṇanā
     koṇḍaññe kira satthari parinibbute tassa sāsanaṃ vassasatasahassaṃ
pavattittha. Buddhānubuddhānaṃ sāvakānaṃ antaradhānena sāsanamassa antaradhāyi.
Koṇḍaññassa pana aparabhāge ekamasaṅkhyeyyamatikkamitvā ekasmiṃyeva kappe
cattāro buddhā nibbattiṃsu maṅgalo, sumano, revato, sobhatoti. Tattha maṅgalo
pana lokanāyako kappasatasahassādhikāni soḷasa asaṅkhyeyyāni pāramiyo pūretvā
tusitapure nibbattitvā tattha yāvatāyukaṃ ṭhatvā pañcasu pubbanimittesu
uppannesu buddhakolāhalaṃ nāma udapādi, tadā dasasahassacakkavāḷe devatāyo ekasmiṃ
cakkavāḷe sannipatitvā āyācanti:-
         "kālo kho te mahāvīra        uppajja mātukucchiyaṃ
          sadevakaṃ tārayanto           bujjhassu amataṃ padan"ti. 5-
@Footnote: 1 pāḷi. siridharo buddho       2 cha.Ma. candārāme manorame
@3 cha.Ma. nibbāyi            4 cha.Ma. sattayojaniko kato
@5 khu.buddha. 33/1/413 (syā)

---------------------------------------------------------------------------------------------
page208.
     Evaṃ devehi āyācito katapañcavilokano tusitā kāyā cavitvā
sabbanagaruttame uttaranagare anuttarassa uttarassa nāma rañño kule uttarāya
nāma deviyā kucchismiṃ paṭisandhiṃ gaṇhi. Tadā anekāni pāṭihāriyāni pāturahesuṃ.
Tāni dīpaṅkarabuddhavaṃse vuttanayeneva veditabbāni. Tassā uttarāya kira
mahādeviyā kucchismiṃ sabbalokamaṅgalassa maṅgalassa mahāsattassa paṭisandhiggahaṇato
paṭṭhāya sarīrappabhā rattindivaṃ asītihatthappamāṇaṃ padesaṃ pharitvā candāloka-
sūriyālokehi anabhibhavanīyā hutvā aṭṭhāsi. Sā ca aññenālokena vinā attano
sarīrappabhāsamudayeneva andhakāraṃ vidhamitvā aṭṭhasaṭṭhiyā dhātīhi paricāriyamānā
vicarati.
     Sā kira devatāhi katārakkhā dasannaṃ māsānaṃ accayena paramasurabhikusuma-
phaladharasākhāviṭape kamalakuvalayasamalaṅkate rurusīhabyagghagajagavayamahiṃsapasadavividhamigagaṇa-
vicarite paramaramaṇīye uttaramadhuruyyāne nāma maṅgaluyyāne maṅgalamahāpurisaṃ
vijāyi. So jātamattova mahāsatto sabbā disā viloketvā uttarābhimukho
sattapadavītihārena gantvā āsabhiṃ vācaṃ nicchāresi. Tasmiñca khaṇe sakaladasa-
sahassilokadhātūsu devatā dissamānasarīrā dibbamālādīhi samalaṅkatagattā tattha tattha
ṭhatvā jayamaṅgalathutivacanāni sampavattesuṃ. Pāṭihāriyāni vuttanayāneva. Nāmaggahaṇadivase
panassa lakkhaṇapāṭhakā sabbamaṅgalasampattiyā jātoti "maṅgalakumāro "tveva
nāmaṃ kariṃsu.
     Tassa kira yasavā rucimā sirimāti tayo pāsādā ahesuṃ. Yasavatīdevippamukhāni
tiṃsanāṭakitthisahassāni ahesuṃ. Tattha mahāsatto navavassasahassāni dibbasukhasadisaṃ
sukhaṃ anubhavitvā yasavatiyā aggamahesiyā kucchismiṃ sīlavaṃ nāma puttaṃ labhitvā
cattāri nimittāni disvā alaṅkataṃ paṇḍaraṃ nāma sundaraturaṅgavaramāruyha

---------------------------------------------------------------------------------------------
page209.
Mahābhinikkhamanaṃ nikkhamitvā pabbaji. Taṃ pana pabbajantaṃ tisso manussakoṭiyo
anupabbajiṃsu. Tehi parivuto mahāpuriso aṭṭha māse padhānacariyamacari.
     Tato visākhapuṇṇamāya uttaragāme uttaraseṭṭhino dhītāya uttarāya nāma
dinnaṃ pakkhittadibbojaṃ madhupāyāsaṃ paribhuñjitvā surabhikusumālaṅkate nīlobhāse
manorame sālavane divāvihāraṃ vītināmetvā uttarena nāma ājīvakena dinnā
aṭṭha tiṇamuṭṭhiyo gahetvā asitañjanagirisaṅkāsaṃ akkantavarakanakajālakūṭaṃva
sītacchāyaṃ vividhamigagaṇasampātavirahitaṃ mandamāluteritāya ghanasākhāya samalaṅkataṃ
naccantamiva pītiyā virocamānaṃ nāgabodhiṃ upasaṅkamitvā mattavaranāgagāmī nāgabodhiṃ
padakkhiṇaṃ katvā pubbuttarapasse ṭhatvā aṭṭhapaṇṇāsahatthavitthataṃ tiṇasantharaṃ
santharitvā tattha pallaṅkaṃ ābhujitvā caturaṅgasamannāgataṃ vīriyaṃ adhiṭṭhahitvā
sabalaṃ mārabalaṃ viddhaṃsetvā pubbenivāsadibbacakkhuñāṇāni paṭilabhitvā
paccayākārasammasanaṃ katvā khandhesu aniccādivasena abhinivisitvā anukkamena
anuttaraṃ sammāsambodhiṃ patvā:-
           "anekajātisaṃsāraṃ          sandhāvissaṃ anibbisaṃ
            gahakāraṃ gavesanto        dukkhā jāti punappunaṃ.
            Gahakāraka diṭṭhosi         puna gehaṃ na kāhasi
            sabbā te phāsukā        bhaggā gahakūṭaṃ visaṅkhataṃ
            visaṅkhāragataṃ cittaṃ         taṇhānaṃ khayamajjhagā"ti 1-
udānaṃ udānesi.
     Maṅgalassa pana sammāsambuddhassa aññehi buddhehi adhikatarā sarīrappabhā
ahosi. Yathā pana aññesaṃ sammāsambuddhānaṃ samantā asītihatthappamāṇā vā
@Footnote: 1 khu.dha. 25/153-4/44

---------------------------------------------------------------------------------------------
page210.
Byāmappamāṇā vā sarīrappabhā ahosi, na evaṃ tassa. Tassa pana bhagavato
sarīrappabhā niccakālaṃ dasasahassilokadhātuṃ pharitvā aṭṭhāsi. Tarugirigharapākāra-
ghaṭakavāṭādayo suvaṇṇapaṭṭapariyonaddhā viya ahesuṃ. Navutivassasatasahassāni āyu
tassa ahosi. Ettakaṃ kālaṃ candasūriyatārakādīnaṃ pabhā natthi. Rattindivaparicchedo
na paññāyittha. Divā sūriyālokena viya 1- sattā niccaṃ buddhālokeneva
sabbakammāni karontā vicariṃsu. Sāyaṃ pupphanakakusumānaṃ pāto ca ravanakasakuṇādīnañca
vasena loko rattindivaparicchedaṃ sallakkhesi.
     Kiṃ pana aññesaṃ buddhānaṃ ayamānubhāvo natthīti? no natthi. Tepi hi
Ākaṅkhamānā dasasahassilokadhātuṃ tato vā bhiyyo ābhāya phareyyuṃ. Maṅgalassa
pana bhagavato pubbapatthanāvasena aññesaṃ byāmappabhā viya sarīrappabhā niccameva
dasasahassilokadhātuṃ pharitvā aṭṭhāsi. So kira bodhisattakāle vessantarattabhāvasadise
attabhāve saputtadāro vaṅkapabbatasadise pabbate vasi. Atheko sabbajanaviheṭhako
kharadāṭhiko nāma manussabhakkho mahesakkho yakkho mahāpurisassa dānajjhāsayataṃ
sutvā brāhmaṇavaṇṇena upasaṅkamitvā mahāsattaṃ dve dārake yāci. Mahāsatto
"dadāmi brāhmaṇassa puttake"ti haṭṭhapahaṭṭho udakapariyantaṃ paṭhaviṃ kampento
dve dārake adāsi. Atha kho yakkho tassa passantasseva mahāpurisassa taṃ
brāhmaṇavaṇṇaṃ pahāya analajālapiṅgalavirūpanayano visamavirūpakuṭilabhīmadāṭho
cipiṭakavirūpanāso kapilapharusadīghakeso navadaḍḍhatālakkhandhasadisakāyo hutvā te dārake
muḷālakalāpaṃ viya gahetvā khādi. Mahāpurisassa yakkhaṃ oloketvā mukhe vivaṭamatte
aggijālaṃ viya lohitadhāraṃ uggirantaṃ tassa mukhaṃ disvāpi kesaggamattampi 1-
domanassaṃ na uppajji. "sudinnaṃ vata me dānan"ti cintayato panassa sarīre
@Footnote: 1 Ma.vinā       2 Ma. appamattampi

---------------------------------------------------------------------------------------------
page211.
Mahantaṃ pītisomanassaṃ udapādi. So "imassa me nissandena anāgate iminā
nīhārena rasmiyo nikkhamantū"ti patthanamakāsi. Tassa taṃ patthanaṃ nissāya
buddhabhūtassa sarīrato rasmiyo nikkhamitvā ettakaṃ ṭhānaṃ phariṃsu.
     Aparampi pubbacariyaṃ tassa atthi. Ayaṃ kira bodhisattakāle ekassa
buddhassa cetiyaṃ disvā "imassa buddhassa mama jīvitaṃ pariccajituṃ vaṭṭatī"ti
daṇḍadīpikāveṭhananiyāmena sakalasarīraṃ veṭhāpetvā ratanamattamakuḷaṃ satasahassagghanikaṃ
suvaṇṇapātiṃ sugandhasappissa pūrāpetvā tattha sahassavaṭṭiyo jāletvā taṃ
sīsenādāya sakalasarīraṃ jālāpetvā jinacetiyaṃ padakkhiṇaṃ karonto sakalarattiṃ
vītināmesi. Evaṃ yāva aruṇuggamanā vāyamantassa lomakūpamattampi usumaṃ na
gaṇhi. Padumagabbhaṃ paviṭṭhakālo viya ahosi. Dhammo hi nāmesa attānaṃ
rakkhantaṃ rakkhati. Tenāha bhagavā:-
                   "dhammo have rakkhati dhammacāriṃ
                    dhammo suciṇṇo sukhamāvahāti
                    esānisaṃso dhamme suciṇṇe
                    na duggatiṃ gacchati dhammacārī"ti. 1-
     Imassāpi kammassa nissandena tassa sarīrobhāso dasasahassilokadhātuṃ
pharitvā aṭṭhāsi. 2- Tena vuttaṃ:-
       [1] "koṇḍaññassa aparena      maṅgalo nāma nāyako
           tamaṃ loke nihantvāna      dhammokkamabhidhārayi.
       [2] Atulāsi pabhā tassa        jinehaññehi uttariṃ
           candasūriyappabhaṃ hantvā      dasasahassī virocatī"ti.
@Footnote: 1 khu.thera. 26/303/318, khu.jā. 27/1420, 2283/290. 473 (syā)
@2 abhi.A. 1/64

---------------------------------------------------------------------------------------------
page212.
     Tattha tamanti lokandhakārañca hadayatamañca. Nihantvānāti abhibhavitvā. 1-
Dhammokkanti ettha ayaṃ pana ukkāsaddo suvaṇṇakāramūsādīsu anekesu
atthesu dissati. Tathā hi "saṇḍāsena jātarūpaṃ gahetvā ukkāmukhe
pakkhipeyyā"ti 2- āgataṭṭhāne suvaṇṇakārānaṃ mūsā "ukkā"ti veditabbā.
"ukkaṃ bandheyya, ukkaṃ bandhitvā ukkāmukhaṃ ālimpeyyā"ti 2- āgataṭṭhāne
kammārānaṃ aṅgārakapallaṃ. "kammārānaṃ yathā ukkā, anto jhāyati no bahī"ti 3-
āgataṭṭhāne kammāruddhanaṃ. "evaṃvipāko ukkāpāto bhavissatī"ti 4- āgataṭṭhāne
vāyuvego "ukkā"ti vuccati. "ukkāsu dhāriyamānāsū"ti 5- āgataṭṭhāne dīpikā
"ukkā"ti vuccati. Idhāpi dīpikā ukkāti adhippetā. 6- Tasmā idha dhammamayaṃ
ukkaṃ abhidhārayi, avijjandhakārapaṭicchannassa avijjandhakārābhibhūtassa lokassa
dhammamayaṃ ukkaṃ dhāresīti attho.
     Atulāsīti atulyā āsi. Ayameva vā pāṭho, aññehi buddhehi asadisā
ahosīti attho. Jinedaññehīti jinehi aññehi. Candasūriyappabhaṃ hantvāti
candasūriyānaṃ pabhaṃ abhihantvā dasasahassī virocatīti candasūriyālokaṃ vinā
buddhālokeneva dasasahassī virocatīti attho.
     Maṅgalasammāsambuddho pana adhigatabodhiñāṇo bodhimūleyeva sattasattāhāni
vītināmetvā brahmuno dhammāyācanaṃ sampaṭicchitvā "kassa nu kho ahaṃ dhammaṃ
deseyyan"ti 7- upadhārento attanā saha pabbajitānaṃ bhikkhūnaṃ tisso koṭiyo
upanissayasampannaṃ addasa. Athassa etadahosi "ime kulaputtā maṃ pabbajantaṃ
anupabbajitā upanissayasampannā ca, te mayā visākhapuṇṇamāya vivekatthikena
@Footnote: 1 Ma. abhivihacca   2 Ma.u. 14/360/311     3 khu.jā. 28/631 (syā)
@4 dī.Sī. 9/24, 208/11, 69       5 dī.Sī. 9/159/49-50
@6 pa.sū. 1/75/187
@7 vi.mahā. 4/10/10, Ma.mū. 12/284/245, Ma.Ma. 13/340/322

---------------------------------------------------------------------------------------------
page213.
Vissajjitā sirivaḍḍhananagaraṃ upanissāya sirivanagahanaṃ gantvā viharanti, handāhaṃ
tattha gantvā dhammaṃ tesaṃ desessāmī"ti attano pattacīvaraṃ gahetvā haṃsarājā
viya gaganatalamabbhuggantvā sirivanagahane paccuṭṭhāsi. Te ca bhikkhū bhagavantaṃ
vanditvā antevāsikavattaṃ dassetvā bhagavantaṃ parivāretvā nisīdiṃsu. Tesaṃ
bhagavā sabbabuddhanisevitaṃ dhammacakkappavattanasuttantaṃ kathesi. Tato tisso
bhikkhukoṭiyo arahattaṃ pāpuṇiṃsu. Devamanussānaṃ koṭisatasahassānaṃ dhammābhisamayo
ahosi. Tena vuttaṃ:-
       [3] "sopi buddho pakāsesi     caturo saccavaruttame
           te te saccarasaṃ pitvā     vinodenti mahātamaṃ.
       [4] Patvāna bodhimatulaṃ         paṭhame dhammadesane
           koṭisatasahassānaṃ          dhammābhisamayo ahū"ti.
     Tattha caturoti cattāri. Saccavaruttameti saccāni ca varāni ca saccavarāni,
saccāni uttamānīti attho. "cattāro saccavaruttame"tipi pāṭho, tassa cattāri
saccavarāni uttamānīti attho. Te teti te te devamanussā buddhena bhagavatā
vinītā. Saccarasanti catusaccapaṭivedhāmatarasaṃ pivitvā. Vinodenti mahātamanti tena
tena maggena pahātabbaṃ mohatamaṃ vinodenti, viddhaṃsentīti attho. Patvānāti
paṭivijjhitvā. Bodhinti ettha panāyaṃ bodhisaddo:-
           magge phale ca nibbāne     rukkhe paññattiyaṃ tathā
           sabbaññute ca ñāṇasmiṃ       bodhisaddo panāgato.
     Tathā hi panesa "bodhi vuccati catūsu maggesu ñāṇan"tiādīsu 1- magge
āgato. "upasamāya abhiññāya sambodhāya saṃvattatī"ti 2- ettha phale. "patvāna
@Footnote: 1 khu.cūḷa. 30/595, 667/292, 321 (syā)
@2 vi.mahā. 4/13/13, mū. 12/33/20, Ma.Ma. 13/316/296, Ma.u. 14/323/296
@saṃ.mahā. 19/1081/376, khu.paṭi. 31/598/505, (syā)

---------------------------------------------------------------------------------------------
page214.
Bodhiṃ amataṃ asaṅkhatan"ti ettha nibbāne. "antarā ca gayaṃ antarā ca
bodhin"ti 1- ettha assattharukkhe. "bodhi kho rājakumāro bhoto gotamassa
pāde sirasā vandatī"ti 2- ettha paññattiyaṃ. "pappoti bodhiṃ varabhūrimedhaso"ti 3-
ettha sabbaññutaññāṇe. Idhāpi sabbaññutaññāṇe daṭṭhabbo. Arahattamaggañāṇepi
vaṭṭati. 4- Atulanti tularahitaṃ pamāṇātītaṃ, appamāṇanti attho. Sambodhiṃ
patvā dhammaṃ desentassa tassa bhagavato paṭhame dhammadesaneti attho gahetabbo.
     Yadā pana cittaṃ nāma nagaraṃ upanissāya viharanto campakarukkhamūle
kaṇḍambarukkhamūle amhākaṃ bhagavā viya titthiyānaṃ mānamaddanaṃ yamakapāṭihāriyaṃ
katvā surāsurayuvatisambhavane ruciranavakanakarajatamayavarabhavane tāvatiṃsabhavane pāricchattaka-
rukkhamūle paṇḍukambalasilātale nisīditvā abhidhammaṃ kathesi, tadā koṭisatasahassānaṃ
devatānaṃ dhammābhisamayo ahosi, ayaṃ dutiyo abhisamayo. Yadā pana sunando
nāma cakkavattirājā surabhinagare pūritacakkavattito hutvā cakkaratanaṃ paṭilabhi. Taṃ
kira maṅgaladasabale loke uppanne cakkaratanaṃ ṭhānā osakkitaṃ disvā sunando
rājā vigatānando brāhmaṇe paripucchi "imaṃ cakkaratanaṃ mama kusalena nibbattaṃ,
kasmā ṭhānā osakkitan"ti. Tato te tassa rañño osakkanakāraṇaṃ byākariṃsu.
"cakkavattirañño āyukkhayena vā pabbajjūpagamanena vā buddhapātubhāvena vā
cakkaratanaṃ ṭhānā osakkatīti vatvā tuyhaṃ pana mahārāja āyukkhayo natthi,
atidīghāyuko tvaṃ, maṅgalo pana sammāsambuddho loke uppanno, tena te
cakkaratanaṃ osakkitan"ti. Taṃ sutvā sunando cakkavattirājā saparijano taṃ
cakkaratanaṃ sirasā vanditvā āyāci "yāvāhaṃ tavānubhāvena maṅgaladasabalaṃ
@Footnote: 1 vi.mahā. 4/11/11, Ma.mū. 12/285/264, Ma.Ma. 13/341/323
@2 vi.cūḷa. 7/268/31, Ma.Ma. 13/324/305         3 dī.pā. 11/217/137
@4 pa.sū. 1/13/60, udāna.A. 29

---------------------------------------------------------------------------------------------
page215.
Sakkarissāmi, tāva tvaṃ mā antaradhāyassū"ti. Atha naṃ cakkaratanaṃ yathāṭhāneyeva
aṭṭhāsi.
     Tato samupāgatānando sunando cakkavattirājā chattiṃsayojanaparimaṇḍalāya
parisāya parivuto sabbalokamaṅgalaṃ maṅgaladasabalaṃ upasaṅkamitvā sasāvakasaṃghaṃ
satthāraṃ mahādānena santappetvā arahantānaṃ koṭisatasahassānaṃ kāsikavatthāni
datvā tathāgatassa sabbaparikkhāre datvā sakalalokavimhayakaraṃ bhagavato pūjaṃ katvā
maṅgalaṃ sabbalokanāthaṃ upasaṅkamitvā dasanakhasamodhānasamujjalaṃ vimalakamalamakuḷasamamañjaliṃ
sirasi katvā vanditvā dhammassavanatthāya ekamantaṃ nisīdi. Puttopi tassa
anurājakumāro nāma tatheva nisīdi.
     Tadā sunandacakkavattirājappamukhānaṃ tesaṃ bhagavā anupubbikathaṃ kathesi.
Sunando cakkavattī saddhiṃ parisāya saha paṭisambhidāhi arahattaṃ pāpuṇi. Atha
satthā tesaṃ pubbacariyaṃ olokento iddhimayapattacīvarassa upanissayaṃ disvā
cakkajālasamalaṅkataṃ dakkhiṇahatthaṃ pasāretvā "etha bhikkhavo"ti āha. Sabbe
taṅkhaṇaṃyeva duvaṅgulakesā iddhimayapattacīvaradharā vassaṭṭhikattherā 1- viya
ākappasampannā hutvā bhagavantaṃ parivārayiṃsu. Ayaṃ tatiyo abhisamayo ahosi. Tena
vuttaṃ:-
       [5] "surindadevabhavane           buddho dhammamadesayi
           koṭisatasahassānaṃ 2-         dutiyābhisamayo ahu.
       [6] Yadā sunando cakkavattī       sambuddhaṃ upasaṅkami
           tadā āhani 3- sambuddho     dhammabheriṃ varuttamaṃ.
@Footnote: 1 Sī.,i. vassasatikattherā             2 Sī.,i. nava koṭisatasahassānaṃ.
@3 Ma. ahani, evamaññatthāpi

---------------------------------------------------------------------------------------------
page216.
       [7] Sunandassānucarā janatā      tadāsuṃ navutikoṭiyo
           sabbepi te niravasesā      ahesuṃ ehibhikkhukā"ti.
     Tattha surindadevabhavaneti puna devindabhavaneti attho. Dhammanti abhidhammaṃ.
Āhanīti abhihani. Varuttamanti varo bhagavā uttamaṃ dhammabherinti attho.
Anucarāti nibaddhacarā sevakā. Āsunti ahesuṃ. "tadāsi navutikoṭiyo"tipi
pāṭho. Tassa janatā āsi, sā janatā kittakāti ce, navutikoṭiyoti
attho.
     Atha maṅgale kira lokanāthe mekhale pure viharante tasmiṃyeva pure
sudevo ca dhammaseno ca māṇavakā māṇavakasahassaparivārā 1- tassa bhagavato
santike ehibhikkhupabbajjāya pabbajiṃsu. Māghapuṇṇamāya dvīsu aggasāvakesu
saparivāresu arahattaṃ pattesu satthā koṭisatasahassabhikkhugaṇamajjhe pātimokkhaṃ
uddisi, ayaṃ paṭhamo sannipātoti ahosi. Puna uttarārāme nāma anuttare
ñātisamāgame pabbajitānaṃ koṭisatasahassānaṃ samāgame pātimokkhaṃ uddisi, ayaṃ
dutiyo sannipāto ahosi. Sunandacakkavattibhikkhugaṇasamāgame navutikoṭisahassānaṃ
bhikkhūnaṃ majjhe pātimokkhaṃ uddisi, ayaṃ tatiyo sannipāto ahosi. Tena
vuttaṃ:-
       [8] "sannipātā tayo āsuṃ       maṅgalassa mahesino
           koṭisatasahassānaṃ            paṭhamo āsi samāgamo.
       [9] Dutiyo koṭisatasahassānaṃ       tatiyo navutikoṭinaṃ
           khīṇāsavānaṃ vimalānaṃ          tadā āsi samāgamo"ti. 2-
@Footnote: 1 Sī.,i. dasamāṇavakasahassehi parivutā
@2 pāḷi.   koṭisatasahassānaṃ        dutiyo āsi samāgamo
@         tatiye navutikoṭīnaṃ       tatiyo āsi samāgamo
@         khīṇāsavānaṃ vimalānaṃ      tadā āsi samāgamo.

---------------------------------------------------------------------------------------------
page217.
     Tadā amhākaṃ bodhisatto surucibrāhmaṇagāme suruci nāma brāhmaṇo
hutvā tiṇṇaṃ vedānaṃ pāragū sanighaṇḍukeṭubhānaṃ sākkharappabhedānaṃ
itihāsapañcamānaṃ padako veyyākaraṇo lokāyatamahāpurisalakkhaṇesu anavayo ahosi.
So satthāraṃ upasaṅkamitvā dasabalassa madhuradhammakathaṃ sutvā bhagavati pasīditvā
saraṇaṃ gantvā "sve mayhaṃ bhikkhaṃ gaṇhathā"ti sasāvakasaṃghaṃ bhagavantaṃ nimantesi. So
bhagavatā "brāhmaṇa kittakehi bhikkhūhi te attho"ti vutto "kittakā pana
vo bhante parivārā bhikkhū"ti āha. Tadā paṭhamasannipātova hoti, tasmā
"koṭisatasahassan"ti vutte "yadi evaṃ bhante sabbehipi saddhiṃ mayhaṃ bhikkhaṃ
gaṇhathā"ti nimantesi. Satthā adhivāsesi.
     Brāhmaṇo bhagavantaṃ svātanāya nimantetvā attano gharaṃ gacchanto
cintesi "ahaṃ ettakānaṃ bhikkhūnaṃ yāgubhattavatthādīni dātuṃ sakkomi, nisīdanaṭṭhānaṃ
pana kathaṃ bhavissatī"ti. Tassa kira sā cintanā caturāsītiyojanasahassappamāṇe
merumatthake ṭhitassa devarājassa dasasatanayanassa paṇḍukambalasilāsanassa
uṇhākāraṃ janesi. Atha sakko devarājā āsanassa uṇhabhāvaṃ disvā "ko
nu kho maṃ imamhā ṭhānā cāvetukāmo"ti samuppannaparivitakko dibbena
cakkhunā manussalokaṃ olokento mahāpurisaṃ disvā "ayaṃ mahāsatto
buddhappamukhaṃ bhikkhusaṃghaṃ nimantetvā tassa nisīdanatthāya cintesi. Mayāpi
tattha gantvā puññakoṭṭhāsaṃ gahetuṃ vaṭṭatī"ti vaḍḍhakīvaṇṇaṃ nimminitvā
vāsipharasuhattho mahāpurisassa purato pāturahosi. So "atthi nu kho kassaci bhatiyā
kattabbakamman"ti āha.
     Mahāsatto disvā "kiṃ kammaṃ kātuṃ sakkhissasī"ti āha. Mama ajānanasippaṃ
nāma natthi, yo yo yaṃ yaṃ icchati maṇḍapaṃ vā pāsādaṃ vā aññaṃ vā kiñci
nivesanādikaṃ, tassa tassa taṃ taṃ kātuṃ samatthomhīti. Tena hi mayhaṃ kammaṃ

---------------------------------------------------------------------------------------------
page218.
Atthīti. Kiṃ ayyāti. Svātanāya mayā koṭisatasahassabhikkhū nimantitā, tesaṃ
nisīdanamaṇḍapaṃ karissasīti. Ahaṃ nāma kareyyaṃ, sace me bhatiṃ dātuṃ sakkhissathāti.
Sakkhissāmi tātāti. "yadi evaṃ sādhu karissāmī"ti vatvā ekaṃ padesaṃ
olokesi. So dvādasayojanappamāṇo padeso kasiṇamaṇḍalaṃ viya samatalo
paramaramaṇīyo ahosi. Puna so "ettake ṭhāne sattaratanamayo daṭṭhabbasāramaṇḍo
maṇḍapo uṭṭhahatū"ti cintetvā olokesi. Tato tāvadeva maṇḍapasadiso
paṭhavītalaṃ bhinditvā maṇḍapo uṭṭhahi. Tassa sovaṇṇamayesu thambhesu rajatamayā
ghaṭakā ahesuṃ, rajatamayesu thambhesu sovaṇṇamayā ghaṭakā, maṇitthambhesu
pavāḷamayā pavāḷamayesu thambhesu maṇimayā ghaṭakā, sattaratanamayesu thambhesu
sattaratanamayā ghaṭakā ahesuṃ.
     Tato "maṇḍapassa antarantarāpi kiṅkiṇikajālā olambatū"ti olokesi,
saha olokanena kiṅkiṇikajālaṃ olambi, yassa mandavāteritassa pañcaṅgikasseva
turiyassa paramamanoramo madhuro saddo niccharati, dibbasaṅgītivattanakālo
viya ahosi. "antarantarā dibbagandhadāmapupphadāmapattadāmasattaratanadāmāni
olambantū"ti cintesi, saha cintāya dāmāni olambiṃsu. "koṭisatasahassasaṅkhyānaṃ
bhikkhūnaṃ āsanāni ca kappiyamahagghapaccattharaṇāni ādhārakāni ca paṭhaviṃ bhinditvā
uṭṭhahantū"ti cintesi, tāvadeva uṭṭhahiṃsu. "koṇe koṇe ekekā udakacāṭi
uṭṭhahatū"ti cintesi, taṅkhaṇaṃyeva udakacāṭiyo paramasītalena madhurena suvisuddha-
sugandhakappiyavārinā puṇṇā kadalipaṇṇapihitamukhā uṭṭhahiṃsu. So dasasatanayano
ettakaṃ māpetvā brāhmaṇassa santikaṃ gantvā "ehi ayya tava
maṇḍapaṃ disvā mayhaṃ bhatiṃ dehī"ti āha. Mahāpuriso gantvā taṃ maṇḍapaṃ
olokesi. Tassa olokentasseva sakalasarīraṃ pañcavaṇṇāya pītiyā nirantaraṃ
phuṭaṃ ahosi.

---------------------------------------------------------------------------------------------
page219.
     Athassa maṇḍapaṃ olokayato etadahosi "nāyaṃ maṇḍapo manussabhūtena
kato, mayhaṃ ajjhāsayaṃ mayhaṃ guṇaṃ āgamma addhā sakkassa devarañño bhavanaṃ
uṇhaṃ ahosi, tato sakkena devānamindena ayaṃ maṇḍapo nimmito"ti.
"na kho pana me yuttaṃ evarūpe maṇḍape ekadivasaṃyeva dānaṃ dātuṃ, sattāhaṃ
dassāmī"ti cintesi. Bāhirakadānaṃ nāma tattakampi samānaṃ 1- bodhisattānaṃ
hadayaṃ tuṭṭhiṃ kātuṃ na sakkoti, alaṅkatasīsaṃ vā chinditvā añjitāni vā
akkhīni uppāṭetvā hadayamaṃsaṃ vā ubbaṭṭetvā dinnakāle bodhisattānaṃ
cāgaṃ nissāya tuṭṭhi nāma hoti. Amhākaṃ bodhisattassa hi sivijātake 2-
devasikaṃ pañcakahāpaṇasatasahassāni vissajjetvā catūsu nagaradvāresu nagaramajjheti
pañcasu ṭhānesu dānaṃ dentassa taṃ dānaṃ cāgatuṭṭhiṃ uppādetuṃ nāsakkhi.
Yadā panassa brāhmaṇavaṇṇena āgantvā sakko devarājā akkhīni yāci,
tadā so tāni cakkhūni uppāṭetvā adāsi, dadamānasseva hāso uppajji,
kesaggamattampi cittassa aññathattaṃ nāhosi. Evaṃ sabbaññubodhisattānaṃ
bāhiradānaṃ nissāya titti nāma natthi. Tasmā sopi mahāpuriso "mayā
koṭisatasahassasaṅkhānaṃ bhikkhūnaṃ dānaṃ dātuṃ vaṭṭatī"ti cintetvā tasmiṃ maṇḍape
nisīdāpetvā sattāhaṃ gavapānaṃ nāma dānaṃ adāsi.
     Ettha gavapānanti mahante mahante kolambe khīrassa pūretvā uddhanesu
āropetvā ghanapākapakke khīre thokathoke taṇḍule pakkhipitvā pakkamadhusakkhara-
cuṇṇasappīhi abhisaṅkhatabhojanaṃ vuccati. Idameva catumadhurabhojanantipi vuccati.
Manussāyeva pana parivisituṃ nāsakkhiṃsu. Devāpi ekantarikā hutvā parivisiṃsu.
Dvādasayojanappamāṇampi taṃ ṭhānaṃ te bhikkhū gaṇhituṃ nappahosiyeva, te pana
@Footnote: 1 Sī.,i. kittakampi samānaṃ         2 khu.jā. 27/2066 ādi/419 (syā)

---------------------------------------------------------------------------------------------
page220.
Bhikkhū attano attano ānubhāvena nisīdiṃsu. Pariyosānadivase sabbasaṃ bhikkhūnaṃ
patte dhovāpetvā bhesajjatthāya sappinavanītamadhuphāṇitādīnaṃ pūretvā ticīvarehi
saddhiṃ adāsi. Tattha saṃghanavakabhikkhunā laddhacīvarasāṭakā satasahassagghanikā
ahesuṃ.
     Atha satthā anumodanaṃ karonto "ayaṃ mahāpuriso evarūpaṃ mahādānaṃ
adāsi, ko nu kho bhavissatī"ti upadhārento "anāgate kappasatasahassādhikānaṃ
dvinnaṃ asaṅkhyeyyānaṃ matthake gotamo nāma buddho bhavissatī"ti disvā tato
mahāsattaṃ āmantetvā "tvaṃ ettakaṃ nāma kālaṃ atikkamitvā gotamo nāma
buddho bhavissasī"ti byākāsi. Atha mahāpuriso bhagavato byākaraṇaṃ sutvā
pamuditahadayo "ahaṃ kira buddho bhavissāmi, na me gharāvāsena attho,
pabbajissāmī"ti cintetvā tathārūpaṃ sampattiṃ kheḷapiṇḍaṃ viya pahāya satthu
santike pabbajitvā buddhavacanaṃ uggaṇhitvā abhiññā ca aṭṭha samāpattiyo
ca nibbattetvā aparihīnajjhāno yāvatāyukaṃ ṭhatvā āyupariyosāne brahmaloke
nibbatti. Tena vuttaṃ:-
       [10] "ahantena samayena          surucī nāma brāhmaṇo
            ajjhāyako mantadharo         tiṇṇaṃ vedāna pāragū.
       [11] Tamahaṃ upasaṅkamma            saraṇaṃ gantvāna satthuno
            sambuddhappamukhaṃ saṃghaṃ           gandhamālena pūjayiṃ
            pūjetvā gandhamālena        gavapānena tappayiṃ.
       [12] Sopi maṃ buddho byākāsi      maṅgalo dipaduttamo 1-
            aparimeyyito kappe         ayaṃ buddho bhavissati
            2- ahu kapilavhayā rammā     nikkhamitvā tathāgato. 2-
@Footnote: 1 cha.Ma. dvipaduttamo      2-2 cha.Ma. ime pāṭhā na dissanti

---------------------------------------------------------------------------------------------
page221.
        [13] `padhānaṃ Padahitvāna          katvā dukkarakārikaṃ
              ajapālarukkhamūlasmiṃ          nisīditvā tathāgato
              tattha pāyāsaṃ paggayha       nerañjaramupehiti.
              Nerañjarāya tīramhi         pāyāsaṃ adi so jino
              paṭiyattavaramaggena          bodhimūlamhi ehiti.
              Tato padakkhiṇaṃ katvā        bodhimaṇḍaṃ anuttaraṃ
              assattharukkhamūlamhi          bujjhissati mahāyaso.
              Imassa janikā mātā        māyā nāma bhavissati
              pitā suddhodano nāma       ayaṃ hessati gotamo.
              Anāsavā vītarāgā         santacittā samāhitā
              kolito upatisso ca        aggā hessanti sāvakā
              ānando nāmupaṭṭhāko      upaṭṭhissati maṃ jinaṃ.
              Khemā uppalavaṇṇā ca       aggā hessanti sāvikā
              anāsavā vītarāgā         santacittā samāhitā.
              Bodhi tassa bhagavato         assatthoti pavuccati
              citto ca hatthāḷavako       aggā hessantupaṭṭhakā.
              Nandamātā ca uttarā       aggā hessantupaṭṭhikā
              āyu vassasataṃ tassa         gotamassa yasassino.
              Idaṃ sutvāna vacanaṃ          asamassa mahesino
              āmoditā naramarū          buddhavījaṃ kira ayaṃ.
              Ukkuṭṭhisaddā vattanti       apphoṭenti hasanti ca
              katañjalī namassanti          dasasahassī sadevakā.

---------------------------------------------------------------------------------------------
page222.
              Yadimassa lokanāthassa        virajjhissāma sāsanaṃ
              anāgatamhi addhāne        hessāma sammukhā imaṃ.
              Yathā manussā nadiṃ tarantā    paṭititthaṃ virajjhiya
              heṭṭhātitthaṃ gahetvāna      uttaranti mahānadiṃ.
              Evameva mayaṃ sabbe        yadi muñcāmimaṃ jinaṃ
              anāgatamhi addhāne        hessāma sammukhā iman"ti
sattarasa gāthā 1- vitthāretabbā.
        [14] "tassāpi vacanaṃ sutvā        bhiyyo cittaṃ pasādayiṃ
             uttariṃ vattamadhiṭṭhāsiṃ         dasapāramipūriyā.
        [15] Tadā pītimanubrūhanto         sambodhivarapattiyā
             buddhe datvāna maṃ gehaṃ       pabbajiṃ tassa santike.
        [16] Suttantaṃ vinayañcāpi          navaṅgaṃ satthusāsanaṃ
             sabbaṃ pariyāpuṇitvā          sobhayiṃ jinasāsanaṃ.
        [17] Tatthappamatto viharanto       brahmaṃ bhāvetva bhāvanaṃ
             abhiññāpāramiṃ gantvā        brahmalokamagañchahan"ti.
     Tattha gandhamālenāti gandhehi ceva mālehi ca. Gavapānenāti idaṃ vuttameva.
"ghatapānenā"tipi keci paṭhanti. Tappayinti tappesiṃ. Uttariṃ vatamadhiṭṭhāsinti
bhiyyopi vatamadhiṭṭhāsiṃ. Dasapāramipūriyāti dasannaṃ pāramīnaṃ pūraṇatthāya. Pītinti
hadayatuṭṭhiṃ. Anubrūhantoti vaḍḍhento. Sambodhivarapattiyāti buddhattappattiyā.
@Footnote: 1 cha.Ma. aṭṭha gāthā

---------------------------------------------------------------------------------------------
page223.
Buddhe datvānāti buddhassa pariccajitvā. Maṃ gehanti mama gehaṃ sabbaṃ
sāpateyyaṃ catupaccayatthāya buddhassa bhagavato pariccajitvāti attho. Tatthāti
tasmiṃ buddhasāsane. Brahmanti brahmavihārabhāvanaṃ bhāvetvā.
     Maṅgalassa pana bhagavato nagaraṃ uttaraṃ nāma ahosi, pitāpissa uttaro
nāma rājā khattiyo, mātāpi uttarā nāma, sudevo ca dhammaseno ca dve
aggasāvakā, pālito nāma upaṭṭhāko, sīvalā ca asokā ca dve aggasāvikā,
nāgarukkho bodhi, aṭṭhāsītihatthubbedhaṃ sarīraṃ ahosi, navutivassasahassaṃ
āyuparimāṇaṃ, bhariyā panassa yasavatī nāma, sīvalo nāma putto, assayānena
nikkhami. Uttarārāme vasi. Uttaro nāma upaṭṭhāko, tasmiṃ pana navutivassa-
sahassāni ṭhatvā parinibbute bhagavati ekappahāreneva dasacakkavāḷasahassāni
ekandhakārāni ahesuṃ. Sabbacakkavāḷesu manussānaṃ mahantaṃ ārodanaparidevanaṃ
ahosi. Tena vuttaṃ:-
       [18] "uttaraṃ nāma nagaraṃ        uttaro nāma khattiyo
            uttarā nāma janikā       maṅgalassa mahesino.
       [23] Sudevo dhammaseno ca      ahesuṃ aggasāvakā
            pālito nāmupaṭṭhāko      maṅgalassa mahesino.
       [24] Sīvalā ca asokā ca       ahesuṃ aggasāvikā
            bodhi tassa bhagavato        nāgarukkhoti vuccati.
       [26] Aṭṭhāsīti ratanāni         accuggato mahāmuni
            tato niddhāvatī raṃsī        anekasatasahassiyo.
       [27] Navutivassasahassāni         āyu vijjati tāvade
            tāvatā tiṭṭhamāno so     tāresi janataṃ bahuṃ.

---------------------------------------------------------------------------------------------
page224.
       [28] Yathāpi sāgare ūmī        na sakkā tā gaṇetuye
            tatheva sāvakā tassa       na sakkā te gaṇetuye.
       [29] Yāva aṭṭhāsi sambuddho     maṅgalo lokanāyako
            na tassa sāsane atthi      sakilesamaraṇaṃ tadā.
       [30] Dhammokkaṃ dhārayitvāna      santāretvā mahājanaṃ
            jalitvā dhūmaketūva 1-      nibbuto so mahāyaso.
       [31] Saṅkhārānaṃ sabhāvattaṃ       dassayitvā sadevake
            jalitvā aggikkhandhova      sūriyo atthaṅgato yathā"ti.
     Tattha tatoti tassa maṅgalassa sarīrato. Niddhāvatīti niddhāvanti,
vacanavipariyāyo daṭṭhabbo. Raṃsīti rasmiyo. Anekasatasahassiyoti anekasatasahassā.
Ūmīti vīciyo taraṅgā. Gaṇetuyeti gaṇetuṃ saṅkhātuṃ. Ettakā sāgare ūmiyoti
yathā na sakkā gaṇetuṃ, evaṃ tassa bhagavato sāvakāpi na sakkā gaṇetuṃ, atha
kho gaṇanapathaṃ vītivattāti attho. Yāvāti yāvatakaṃ kālaṃ. Sakilesamaraṇaṃ tadāti
saha kilesehi sakileso, sakilesassa maraṇaṃ sakilesamaraṇaṃ, taṃ natthi. Tadā kira
tassa bhagavato sāsane sāvakā sabbe arahattaṃ patvāyeva parinibbāyiṃsu.
Puthujjanā vā sotāpannādayo vā hutvā na kālamakaṃsūti attho. Keci
"sammohamāraṇaṃ tadā"ti paṭhanti.
     Dhammokkanti dhammadīpakaṃ. Dhūmaketūti aggi vuccati, idha pana padīpo
daṭṭhabbo. Tasmā padīpo viya jalitvā nibbutoti attho. Mahāyasoti
mahāparivāro. Keci "nibbuto so sasāvako"ti paṭhanti. Saṅkhārānanti saṅkhatadhammānaṃ
sappaccayadhammānaṃ. Sabhāvattanti aniccādisāmaññalakkhaṇaṃ. Sūriyo atthaṅgato
@Footnote: 1 dhumaketūva (syā)

---------------------------------------------------------------------------------------------
page225.
Yathāti yathā sahassakiraṇo divasakaro sabbaṃ tamagaṇaṃ 1- vidhamitvā sabbañca lokaṃ
obhāsetvā atthamupagacchati, evaṃ maṅgaladivasakaropi veneyyakamalavanavikasanakaro
sabbaṃ ajjhattikabāhiralokatamaṃ vidhamitvā attano sarīrappabhāya jalitvā
atthaṅgatoti attho. Sesagāthā sabbattha uttānā evāti.
                      Maṅgalabuddhavaṃsavaṇṇanā niṭṭhitā.
                       Niṭṭhito tatiyo buddhavaṃso.
                         ---------------
                        6. Sumanabuddhavaṃsavaṇṇanā
     evaṃ ekappakāreneva dasasahassilokadhātuṃ ekandhakāraṃ katvā tasmiṃ
bhagavati parinibbute tassa aparabhāge navutivassasahassāyukesu manussesu anukkamena
parihāyitvā dasavassesu jātesu 2- puna vaḍḍhitvā anukkamena asaṅkhyeyyāyukā
hutvā puna parihāyitvā navutivassasahassāyukesu jātesu sumano nāma bodhisatto
pāramiyo pūretvā tusitapure nibbattitvā tato cavitvā mekhalanagare sudattassa
nāma rañño kule sirimāya nāma deviyā kucchismiṃ paṭisandhiṃ aggahesi.
Pāṭihāriyāni pubbe vuttanayāneva.
     So anukkamena vuddhippatto sirivaḍḍhanasomavaḍḍhanaiddhivaḍḍhananāmadheyyesu
tīsu pāsādesu tesaṭṭhiyā nāṭakitthisatasahassehi paricāriyamāno surayuvatīhi
paricāriyamāno devakumāro viya navavassasahassāni dibbasukhasadisaṃ visayasukhamanubhavamāno
vaṭaṃsikāya nāma deviyā anupamaṃ nāma nirupamaṃ puttaṃ janetvā cattāri nimittāni
disvā hatthiyānena nikkhamitvā pabbaji. Taṃ pana pabbajantaṃ tiṃsakoṭiyo
anupabbajiṃsu.
@Footnote: 1 Sī.,i. tamagataṃ      2 Sī.,i. atikkantesu antarakappesu

---------------------------------------------------------------------------------------------
page226.
     So tehi parivuto dasamāse padhānacariyaṃ caritvā visākhapuṇṇamāya
anomanigame anomaseṭṭhino dhītāya anupamāya nāma dinnaṃ pakkhittadibbojaṃ
pāyāsaṃ paribhuñjitvā sālavane divāvihāraṃ vītināmetvā anupamājīvakena dinnā
aṭṭha tiṇamuṭṭhiyo gahetvā nāgabodhiṃ upagantvā taṃ padakkhiṇaṃ katvā aṭṭhahi
tiṇamuṭṭhīhi tiṃsahatthavitthataṃ tiṇasantharaṃ katvā tattha pallaṅkaṃ ābhujitvā nisīdi.
Tato mārabalaṃ vidhamitvā sabbaññutaññāṇaṃ paṭivijjhitvā "anekajātisaṃsāraṃ
.pe. Taṇhānaṃ khayamajjhagā"ti 1- udānaṃ udānesi. Tena vuttaṃ:-
       [1] "maṅgalassa aparena        sumano nāma nāyako
           sabbadhammehi asamo        sabbasattānamuttamo"ti.
     Tattha maṅgalassa aparenāti maṅgalassa bhagavato aparabhāge. Sabbadhammehi
asamoti sabbehipi sīlasamādhipaññādhammehi asamo asadiso.
     Sumano kira bhagavā bodhisamīpeyeva sattasattāhāni vītināmetvā
dhammadesanatthaṃ brahmāyācanaṃ sampaṭicchitvā "kassa nu kho ahaṃ paṭhamaṃ dhammaṃ
deseyyan"ti 2- upadhārento attanā saha pabbajitānaṃ tiṃsakoṭiyo ca attano
kaniṭṭhabhātikaṃ vemātikaṃ saraṇakumārañca purohitaputtaṃ bhāvitattamāṇavakañca
upanissayasampanne disvā "etesaṃ paṭhamaṃ dhammaṃ deseyyan"ti cintetvā
haṃsarājā viya gaganapathena mekhaluyyāne otaritvā uyyānapālaṃ pesetvā attano
kaniṭṭhabhātikaṃ saraṇakumārañca purohitaputtaṃ bhāvitattakumārañca pakkosāpetvā
tesaṃ parivārabhūtā tesaṃ parivārabhūtā sattattiṃsakoṭiyo attanā saha pabbajitā
tiṃsakoṭiyo ca aññe ca bahū devamanussakoṭiyo cāti devaṃ koṭisatasahassaṃ
dhammacakkappavattanena dhammāmataṃ pāyesi. Tena vuttaṃ:-
@Footnote: 1 khu.dha. 25/153 ādi/44
@2 vi.mahā. 4/10/10, dī.mahā. 10/72/35, Ma.mū. 12/284/245, Ma.Ma. 13/340/322

---------------------------------------------------------------------------------------------
page227.
       [2] "tadā amatabheriṃ so 1-      āhanī mekhale pure
           dhammasaṅkhasamāyuttaṃ           navaṅgaṃ jinasāsanan"ti.
     Tattha amatabherinti amatādhigamāya nibbānādhigamāya bheriṃ. Āhanīti vādayi,
dhammaṃ desesīti attho. Sāyaṃ amatabherī nāma amatapariyosānaṃ navaṅgaṃ buddhavacanaṃ.
Tenevāha "dhammasaṅkhasamāyuttaṃ, navaṅgaṃ jinasāsanan"ti. Tattha dhammasaṅkhasamāyuttanti
catusaccadhammakathāsaṅkhavarasamāyuttaṃ.
     Sumano pana lokanāyako abhisambodhiṃ pāpuṇitvā paṭiññānurūpaṃ paṭipadaṃ
paṭipajjamāno mahājanassa bhavabandhanamokkhatthāya kusalaratanassa kilesacorehi
viluppamānassa parittānatthaṃ sīlavipulapākāraṃ samādhiparikhāparivāritaṃ vipassanā-
ñāṇadvāraṃ satisampajaññadaḷhakavāṭaṃ samāpattimaṇḍapādipaṭimaṇḍitaṃ bodhipakkhiyajanasamākulaṃ
amatavaranagaraṃ māpesi. Tena vuttaṃ:-
       [3] "nijjinitvā 2- kilese so    patvā sambodhimuttamaṃ
           māpesi nagaraṃ satthā          saddhammapuravaruttaman"ti.
     Tattha nijjinitvāti vijinitvā abhibhuyya, kilesābhisaṅkhāradevaputtamāre
viddhaṃsetvāti attho. Soti so sumano bhagavā. "vijinitvā kilesehī"tipi pāṭho.
Tattha hikāro padapūraṇamatte nipāto. Patvāti adhigantvā. "patto"tipi pāṭho.
Nagaranti nibbānanagaraṃ. Saddhammapuravaruttamanti saddhammasaṅkhātaṃ puravaresu uttamaṃ
seṭṭhaṃ padhānabhūtaṃ. Atha vā saddhammamayesu puresu pavaresu uttamaṃ saddhammapuravaruttamaṃ.
Purimasmiṃ atthavikappe "nagaran"ti tasseva vevacananti daṭṭhabbaṃ. Paṭividdhadhamma-
sabhāvānaṃ sekkhāsekkhānaṃ ariyapuggalānaṃ patiṭṭhānaṃ gocaranivāsaṭṭhena nibbānaṃ
"nagaran"ti vuccati. Tasmiṃ pana saddhammavaranagare so satthā avicchinnaṃ akuṭilaṃ
ujuṃ puthulañca vitthatañca satipaṭṭhānamayaṃ mahāvīthiṃ māpesi. Tena vuttaṃ:-
@Footnote: 1 pāḷi. amatabheriyo       2 pāḷi. vijinitvā, i. jinitvā

---------------------------------------------------------------------------------------------
page228.
       [4] "nirantaraṃ akuṭilaṃ         ujuṃ vipulavitthataṃ
           māpesi so mahāvīthiṃ      satipaṭṭhānavaruttaman"ti.
     Tattha nirantaranti kusalajavanasañcaraṇānantarabhāvato nirantaraṃ. Akuṭilanti
kuṭilabhāvakaradosavirahitato akuṭilaṃ. Ujunti akuṭilattāva ujuṃ. Purimapadasseva
atthadīpakamidaṃ vacanaṃ. Vapulavitthatanti āyāmato ca vitthārato ca puthulavitthataṃ,
puthulavitthatabhāvo lokiyalokuttarasatipaṭṭhānavasena daṭṭhabbo. Mahāvīthinti
mahāmaggaṃ. Satipaṭṭhānavaruttamanti satipaṭṭhānañca taṃ varesu uttamañcāti
satipaṭṭhānavaruttamaṃ. Atha vā varaṃ satipaṭṭhānamayaṃ uttamavīthinti attho.
     Idāni tassa nibbānamahānagarassa tassaṃ satipaṭṭhānavīthiyaṃ cattāri
sāmaññaphalāni catasso paṭisambhidā cha abhiññā aṭṭha samāpattiyoti imāni
mahaggharatanāni ubhosu passesu dhammāpaṇe pasāresi. Tena vuttaṃ:-
       [5] "phale cattāri sāmaññe    catasso paṭisambhidā
           chaḷabhiññāṭṭhasamāpattī       pasāresi tattha vīthiyan"ti.
     Idāni bhagavā imāni ratanabhaṇḍāni ye pana appamattā satimanto
paṇḍitā hiriottappavīriyādīhi samannāgatā, te ādiyantīti tesaṃ ratanānaṃ
haraṇūpāyaṃ dassento:-
       [6] "ye appamattā akhilā     hirivīriyehupāgatā
           te te ime guṇavare      ādiyanti yathāsukhan"ti
āha.
     Tattha yeti aniyamuddeso. Appamattāti pamādassa paṭipakkhabhūtena satiyā
avippavāsalakkhaṇena appamādena samannāgatā. Akhilāti pañcacetokhilarahitā. Hirivīriyehu-
pāgatāti kāyaduccaritādīhi hirīyatīti hirī, lajjāyetaṃ adhivacanaṃ. Vīrassa bhāvo

---------------------------------------------------------------------------------------------
page229.
Vīriyaṃ, taṃ ussāhalakkhaṇaṃ. Tehi hirivīriyehi upāgatā samannāgatā bhabbapuggalā.
Teti idaṃ pubbe aniyamuddesassa niyamuddeso. Puna teti vuttappakāre
guṇaratanavisese te kulaputtā ādiyanti paṭilabhanti adhigacchantīti attho. Sabbaṃ
pana sumano bhagavā kataviditamano dhammabheriṃ āhanitvā dhammanagaraṃ māpetvā
iminā nayena paṭhamameva satasahassakoṭiyo bodhesi. Ayaṃ paṭhamo abhisamayo
ahosi. 1- Tena vuttaṃ:-
       [7] "evametena yogena       uddharanto mahājanaṃ
           bodhesi paṭhamaṃ satthā        koṭisatasahassiyo"ti.
     Tattha uddharantoti saṃsārasāgarato ariyamagganāvāya samuddharanto.
Koṭisatasahassiyoti satasahassakoṭiyoti attho. Vipariyāyena niddiṭṭhaṃ.
     Yadā pana sumano lokanāyako sunandavatīnagare ambarukkhamūle titthiyamadamānamaddanaṃ
yamakapāṭihāriyaṃ katvā sattānaṃ koṭisahassaṃ 2- dhammāmataṃ pāyesi.
Ayaṃ dutiyo abhisamayo ahosi. Tena vuttaṃ:-
       [8] "yamhi kāle mahāvīro      ovadī titthiye gaṇe
           koṭisatasahassāni 3-        dutiye dhammadesane"ti.
     Tattha titthiye gaṇeti titthiyabhūte gaṇe, titthiyānaṃ gaṇe vā "titthiye
abhimaddanto, buddho dhammamadesayī"ti paṭhanti keci.
     Yadā pana dasasu cakkavāḷasahassesu devatā imasmiṃ cakkavāḷe sannipatitvā
manussā ca nirodhakathaṃ samuṭṭhāpesuṃ "kathaṃ nirodhaṃ samāpajjanti, kathaṃ nirodhasamāpannā
honti, kathaṃ nirodhā vuṭṭhahantī"ti. Evaṃ samāpajjaadhiṭṭhānavuṭṭhānādīsu vinicchayaṃ
kātuṃ asakkontā saha manussehi chasu kāmāvacaradevalokesu devā ca navasu
@Footnote: 1 cha.Ma. ayaṃ paṭhamo abhisamayo ahosīti ime pāṭhā na dissanti
@2 Ma. koṭisatasahassaṃ      3 cha. koṭisahassābhisamiṃsu

---------------------------------------------------------------------------------------------
page230.
Brahmalokesu brahmāno ca dveḷhakajātā dvidhā ahesuṃ. Tato narasundarena
arindamena nāma raññā saddhiṃ sāyanhasamaye sumanadasabalaṃ sabbalokanāthaṃ
upasaṅkamiṃsu. Upasaṅkamitvā arindamo rājā bhagavantaṃ nirodhapañhaṃ pucchi. Tato
bhagavatā nirodhapañhe vissajjite navutipāṇakoṭisahassānaṃ dhammābhisamayo ayaṃ
tatiyo abhisamayo ahosi. Tena vuttaṃ:-
       [9]  "yadā devā manussā ca     samaggā ekamānasā
            nirodhapañhaṃ pucchiṃsu          saṃsayañcāpi mānasaṃ.
       [10] Tadāpi dhammadesane         nirodhaparidīpane
            navutikoṭisahassānaṃ          tatiyābhisamayo ahū"ti.
     Tassa pana sumanassa bhagavato tayo sāvakasannipātā ahesuṃ. Tattha
paṭhamasannipāte mekhalanagaraṃ upanissāya vassaṃ vasitvā paṭhamapavāraṇāya arahantānaṃ
koṭisahassena ehibhikkhupabbajjāya pabbajitena saddhiṃ bhagavā pavāresi, ayaṃ
paṭhamo sannipāto ahosi. Athāparena samayena saṅkassanagarassāvidūre
arindamarājakusalabalanibbatte yojanappamāṇe kanakapabbate nisinno saradasamayarucira-
karanikaro divasakaro viya yugandharapabbate munivaradivasakaro arindamarājānaṃ parivāretvā
āgatānaṃ parisānaṃ navutikoṭisahassāni dametvā sabbe ehibhikkhupabbajjāya
pabbājetvā tasmiṃyeva divase arahattaṃ pattehi bhikkhūhi parivuto caturaṅgasannāgate
sannipāte pātimokkhaṃ uddisi. Ayaṃ dutiyo sannipāto ahosi. Yadā pana
sakko devarājā sugatadassanatthāya upasaṅkami, tadā sumano bhagavā asītiyā
arahantakoṭisahassehi parivuto pātimokkhaṃ uddisi, ayaṃ tatiyo sannipāto
ahosi. Tena vuttaṃ:-

---------------------------------------------------------------------------------------------
page231.
       [11] "sannipātā tayo āsuṃ      sumanassa mahesino
            khīṇāsavānaṃ vimalānaṃ         santacittāna tādinaṃ.
       [12] Vassaṃ vuṭṭhassa bhagavato       abhighuṭṭhe pavāraṇe
            koṭisatasahassehi           pavāresi tathāgato.
       [13] Tatoparaṃ sannipāte         vimale kañcanapabbate
            navutikoṭisahassānaṃ          dutiyo āsi samāgamo.
       [14] Yadā sakko devarājā      buddhadassanupāgami
            asītikoṭisahassānaṃ          tatiyo āsi samāgamo"ti.
     Tattha abhighuṭṭhe pavāraṇeti liṅgavipallāso daṭṭhabbo, abhighuṭṭhāya
pavāraṇāyāti attho. Tatoparanti tato aparabhāge. Kañcanapabbateti kanakamaye
pabbate. Buddhadassanupāgamīti buddhadassanatthamupāgami. Tadā kira amhākaṃ bodhisatto
atulo nāma nāgarājā ahosi mahiddhiko mahānubhāvo. So "loke buddho
uppanno"ti sutvā ñātigaṇaparivuto sakabhavanā nikkhamitvā koṭisatasahassa-
bhikkhuparivārassa sumanassa bhagavato dibbehi turiyehi upahāraṃ kāretvā mahādānaṃ
pavattetvā paccekadussayugāni datvā saraṇesu patiṭṭhāsi. Sopi naṃ satthā
"anāgate buddho bhavissatī"ti byākāsi. Tena vuttaṃ:-
       [15] "ahantena samayena         nāgarājā mahiddhiko
            atulo nāma nāmena        ussannakusalasañcayo. 1-
       [16] Tadāhaṃ nāgabhavanā          nikkhamitvā sañātibhi
            nāgānaṃ dibbaturiyehi        sasaṃghaṃ jinamupaṭṭhahiṃ.
       [17] Koṭisatasahassāni 2-        annapānena tappayiṃ
            paccekadussayugaṃ datvā       saraṇaṃ tamupāgamiṃ.
@Footnote: 1 pāḷi. uppannakusalasañcayo      2 cha.Ma. koṭisatasahassānaṃ

---------------------------------------------------------------------------------------------
page232.
       [18] Sopi maṃ buddho byākāsi     sumano lokanāyako
            aparimeyyito kappe        ayaṃ buddho bhavissati
            1- ahu kapilavhayā rammā    nikkhamitvā tathāgato. 1-
       [19] Padhānaṃ padahitvāna          katvā dukkarakārikaṃ
            ajapālarukkhamūlasmiṃ          nisīditvā tathāgato
            tattha pāyāsaṃ paggayha       nerañjaramupehiti.
            Nerañjarāya tīramhi         pāyāsaṃ adi so jino
            paṭiyattavaramaggena          bodhimūlamhi ehiti.
            Tato padakkhiṇaṃ katvā        bodhimaṇḍaṃ anuttaraṃ
            assattharukkhamūlamhi          bujjhissati mahāyaso.
            Imassa janikā mātā        māyā nāma bhavissati
            pitā suddhodano nāma       ayaṃ hessati gotamo.
            Anāsavā vītarāgā         santacittā samāhitā
            kolito upatisso ca        aggā hessanti sāvakā
            ānando nāmupaṭṭhāko      upaṭṭhissatimaṃ jinaṃ.
            Khemā uppalavaṇṇā ca       aggā hessanti sāvikā
            anāsavā vītarāgā         santacittā samāhitā.
            Bodhi tassa bhagavato         assatthoti pavuccati
            citto ca hatthāḷavako       aggā hessantupaṭṭhakā.
            Nandamātā ca uttarā       aggā hessantupaṭṭhikā
            āyu vassasataṃ tassa         gotamassa yasassino.
@Footnote: 1 cha.Ma. ime pāṭhā na dissanti

---------------------------------------------------------------------------------------------
page233.
            Idaṃ sutvāna vacanaṃ          asamassa mahesino
            āmoditā naramarū          buddhavījaṃ kira ayaṃ.
            Ukkuṭṭhisaddā vattanti       apphoṭenti hasanti ca
            katañjalī namassanti          dasasahassī sadevakā.
            Yadimassa lokanāthassa        virajjissāma sāsanaṃ
            anāgatamhi addhāne        hessāma sammukhā imaṃ.
            Yathā manussā nadiṃ tarantā    paṭititthaṃ virajjhiya
            heṭṭhātitthaṃ gahetvāna      uttaranti mahānadiṃ.
            Evameva ayaṃ sabbe        yadi muñcāmimaṃ jinaṃ
            anāgatamhi addhāne        hessāma sammukhā imaṃ. 1-
Yathā koṇḍaññabuddhavaṃse, evaṃ aṭṭhārasa gāthā 2- vitthāretabbāti.
       [20] Tassāpi vacanaṃ sutvā        bhiyyo cittaṃ pasādayiṃ
            uttariṃ vatamadhiṭṭhāsiṃ         dasapāramipūriyā"ti.
     Tassa pana sumanassa bhagavato mekhalaṃ nāma nagaraṃ ahosi, sudatto nāma
rājā pitā, sirimā nāma devī mātā, saraṇo ca bhāvitatto ca dve
aggasāvakā, udeno nāmupaṭṭhāko, soṇā ca upasoṇā ca dve aggasāvikā,
nāgarukkho bodhi, navutihatthubbedhaṃ sarīraṃ, navutiyeva vassasahassāni āyuppamāṇaṃ
ahosi, vaṭaṃsikā nāmassa mahesī devī, anūpamo nāma putto ahosi, hatthiyānena
nikkhami. Upaṭṭhāko aṅgarājā. Aṅgārāme vasīti. Tena vuttaṃ:-
       [21] "nagaraṃ mekhalaṃ nāma         sudatto khattiyo
            sirimā nāma janikā         sumanassa mahesino.
@Footnote: 1 cha.Ma. (19) padhānaṃ padahitvāna .pe. hessāma sammukhā imanti pāṭhā na dissanti
@2 cha.Ma. aṭṭha gāthā

---------------------------------------------------------------------------------------------
page234.
       [22] Navavassasahassāni           agāraṃ ajjhāsi so 1-
            cando sucando vaṭaṃso ca     tayo pāsādamuttamā.
       [23] Tesaṭṭhisatasahassāni         nāriyo samalaṅkatā
            vaṭaṃsikā nāma nārī         anūpamo nāma atrajo.
       [24] Nimitte caturo disvā       hatthiyānena nikkhami
            anūnadasamāsāni            padhānaṃ padahī jino.
       [25] Brahmunā yācito santo     sumano lokanāyako
            vatti cakkaṃ mahāvīro        mekhale puramuttame.
       [26] Saraṇo bhāvitatto ca        ahesuṃ aggasāvakā
            udeno nāmupaṭṭhāko       sumanassa mahesino.
       [27] Soṇā ca upasoṇā ca       ahesuṃ aggasāvikā
            sopi buddho amitayaso       nāgamūle abujjhatha.
       [28] Varuṇo ceva saraṇo ca       ahesuṃ aggupaṭṭhakā
            cālā ca upacālā ca       ahesuṃ aggupaṭṭhikā.
       [29] Uccattanena so buddho      navutihatthamuggato
            kañcanagghiyasaṅkāso         dasasahassī virocati.
       [30] Navutivassasahassāni          āyu vijjati tāvade
            tāvatā tiṭṭhamāno so      tāresi janataṃ bahuṃ.
       [31] Tāraṇīye tārayitvā        bodhanīye ca bodhayi
            parinibbāyi sambuddho        uḷurājāva atthami.
@Footnote: 1 cha.Ma. ajjha so vasi

---------------------------------------------------------------------------------------------
page235.
       [32] Te ca khīṇāsavā bhikkhū       so ca buddho asādiso
            atulappabhaṃ dassayitvā        nibbutā te mahāyasā.
       [33] Tañca ñāṇaṃ atuliyaṃ          tāni ca atulāni ratanāni
            sabbaṃ tamantarahitaṃ           nanu rittā sabbasaṅkhāRā.
       [34] Sumano yasadharo buddho       aṅgārāmamhi nibbuto
            tattheva tassa jinathūpo       catuyojanamuggato"ti.
     Tattha kañcanagghiyasaṅkāsoti vividharatanavicittakañcanamayagghikasadisarūpasobho.
Dasasahassī virocatīti tassa pabhāya dasasahassīpi lokadhātu virocatīti attho.
Tāraṇīyeti tārayitabbe, tārayituṃ yutte sabbe buddhaveneyyeti attho.
Uḷurājāvāti cando viya. Atthamīti atthaṅgato. Keci "atthaṃ gato"ti paṭhanti.
Asādisoti asadiso. Mahāyasāti mahākittisaddā mahāparivārā ca. Tañca
ñāṇanti taṃ sabbaññutaññāṇañca. Atuliyanti atulyaṃ asadisaṃ. Sesaṃ sabbattha
uttānamevāti.
                      Sumanabuddhavaṃsavaṇṇanā niṭṭhitā.
                       Niṭṭhito catuttho buddhavaṃso.
                         ---------------
                        7. Revatabuddhavaṃsavaṇṇanā
     sumanassa pana bhagavato aparabhāge sāsane cassa antarahite
navutivassasahassāyukā manussā anukkamena parihāyitvā dasavassāyukā hutvā puna
anukkamena vaḍḍhitvā asaṅkhyeyyāyukā hutvā puna parihāyamānā saṭṭhivassa-
sahassāyukā ahesuṃ. Tadā revato nāma satthā udapādi. Sopi pāramiyo pūretvā

---------------------------------------------------------------------------------------------
page236.
Anekaratanasamujjalitabhavane 1- tusitabhavane nibbattitvā tato cavitvā
sabbadhanadhaññavatisudhaññavatīnagare sabbālaṅkārasamalaṅkataamitaruciraparivāraparivutassa 2-
sirivibhavasamudayenākulassa sabbasamiddhivipulassa vipulassa nāma rañño kule
sabbajananayanālipālisamākulāya samphullanayanakuvalayasassirikasiniddhavadanakamalākara-
sobhāsamujjalāya suruciramanoharaguṇagaṇavipulāya vipulāya nāma aggamahesiyā kucchismiṃ
paṭisandhiṃ gahetvā dasannaṃ māsānaṃ accayena cittakūṭapabbatato suvaṇṇahaṃsarājā
viya mātukucchito nikkhami.
     Tassa paṭisandhiyaṃ jātiyañca pāṭihāriyāni pubbe vuttanayāneva ahesuṃ.
Sudassanaratanagghiāveḷanāmakā tayo cassa pāsādā ahesuṃ. Sudassanādevippamukhāni
tettiṃsa itthisahassāni paccupaṭṭhitāni ahesuṃ. Tāhi parivuto so surayuvatīhi
parivuto devakumāro viya chabbassasahassāni visayasukhamanubhavamāno agāraṃ ajjhāvasi.
So sudassanāya nāma deviyā varuṇe nāma tanaye jāte cattāri nimittāni
disvā nānāvirāgatanuvaravasananivasano āmukkamuttāhāramaṇikuṇḍalo varakeyūra-
makuṭakaṭakadharo paramasurabhigandhakusumasamalaṅkato paramarucirakaranikaro saradasamayarajanikaro
viya tārāgaṇaparivuto viya cando tidasagaṇaparivuto viya dasasatanayano
brahmagaṇaparivuto viya ca hāritamahābrahmā caturaṅginiyā mahatiyā senāya parivuto
ājaññarathena mahābhinikkhamanaṃ nikkhamitvā sabbābharaṇāni omuñcitvā
bhaṇḍāgārikassa hatthe datvā jalajāmalāvikalanīlakuvalayadalasadisenātinisitenāti
tikhiṇenāsinā sakesamakuṭaṃ chinditvā ākāse khipi. Taṃ sakko devarājā
suvaṇṇacaṅkoṭakena paṭiggahetvā tāvatiṃsabhavanaṃ netvā sinerumuddhani sattaratanamayaṃ
cetiyaṃ akāsi.
@Footnote: 1 Sī.,i....samujjotita...      2 Sī..i...suciparivāra...

---------------------------------------------------------------------------------------------
page237.
     Mahāpuriso pana devadattāni kāsāyāni paridahitvā pabbaji, ekā ca
naṃ purisakoṭi anupabbaji. So tehi parivuto sattamāse padhānacariyaṃ caritvā
visākhapuṇṇamāya aññatarāya sādhudeviyā nāma seṭṭhidhītāya dinnaṃ madhupāyāsaṃ
paribhuñjitvā sālavane divāvihāraṃ vītināmetvā sāyanhasamaye
aññatarenājīvakena 1- dinnā aṭṭha tiṇamuṭṭhiyo gahetvā mattavaranāgagāmī nāgabodhiṃ
padakkhiṇaṃ katvā tepaṇṇāsahatthavitthataṃ tiṇasantharaṃ santharitvā caturaṅgavīriyaṃ adhiṭṭhāya
nisīditvā mārabalaṃ vidhamitvā sabbaññutaññāṇaṃ paṭivijjhitvā "anekajātisaṃsāraṃ
.pe. Taṇhānaṃ khayamajjhagā"ti 2- udānaṃ udānesi. Tena vuttaṃ:-
       [1] "sumanassa aparena        revato nāma nāyako
           anūpamo asadiso         atulo uttamo jino"ti.
     Revato kira satthā bodhisamīpeyeva sattasattāhāni vītināmetvā
dhammadesanatthaṃ brahmāyācanaṃ sampaṭicchitvā "kassa nu kho ahaṃ paṭhamaṃ dhammaṃ
deseyyan"ti 3- upadhārento attanā saha pabbajitabhikkhukoṭiyo aññe ca bahū
devamanusse upanissayasampanne disvā ākāsena gantvā varuṇārāme otaritvā
tehi parivuto 4- gambhīraṃ nipuṇaṃ tiparivaṭṭaṃ appaṭivattiyaṃ aññena anuttaraṃ
dhammacakkaṃ pavattetvā bhikkhūnaṃ koṭi arahatte patiṭṭhāpesi. Tīsu maggaphalesu
patiṭṭhitānaṃ gaṇanaparicchedo natthi. Tena vuttaṃ:-
       [2] "sopi dhammaṃ pakāsesi     brahmunā abhiyācito
           khandhadhātuvavatthānaṃ        appavattaṃ bhavābhave"ti.
@Footnote: 1 Sī.,i. varuṇindadharenājīvakena      2 khu.dha. 25/153 ādi/44
@3 vi.mahā. 4/10/10, dī.mahā. 10/72/35, Ma.mū. 12/284/245, Ma.Ma. 13/340/322
@4 Sī.,i. bahūni pāṭihāriyāni dassento

---------------------------------------------------------------------------------------------
page238.
     Tattha khandhadhātuvavatthānanti pañcannaṃ khandhānaṃ aṭṭhārasannaṃ dhātūnaṃ
nāmarūpavavatthānādivasena vibhāgakaraṇaṃ. Sabhāvalakkhaṇasāmaññalakkhaṇādivasena
rūpārūpadhammapariggaho khandhadhātuvavatthānaṃ nāma. Atha vā "pheṇapiṇḍūpamaṃ rūpaṃ
parimaddanāsahanato chiddāvachiddādibhāvato ca udakapubbuḷakaṃ 1- viya vedanā
muhuttaramaṇīyabhāvato, marīcikā viya saññā vippalambanato, kadalikkhandho viya saṅkhārā
asārakato, māyā viya viññāṇaṃ vañcanakato"ti evamādināpi nayena aniccā-
nupassanādivasenapi khandhadhātuvavatthānaṃ veditabbaṃ. 2- Appavattaṃ bhavābhaveti ettha
bhavoti vaḍḍhi, abhavoti hāni. Bhavoti sassatadiṭṭhi, abhavoti ucchedadiṭṭhi. Bhavoti
khuddakabhavo, abhavoti mahābhavo. Bhavoti kāmabhavo, abhavoti rūpārūpabhavoti
evamādinā nayena bhavābhavānaṃ attho veditabbo. Tesaṃ bhavābhavānaṃ appavattihetubhūtaṃ
dhammaṃ pakāsesīti attho. Atha vā bhavati anenāti bhavo, tīsu bhavesu
uppattinimittaṃ kammādikaṃ. Upapattibhavo abhavo nāma. Ubhayattha nikantiyā
pahānakaraṃ appavattaṃ dhammaṃ desesīti attho. Tassa pana revatabuddhassa tayova
abhisamayā ahesuṃ. Paṭhamo panassa gaṇanapathaṃ vītivatto. Tena vuttaṃ:-
       [3] "tassābhisamayā tīṇi        ahesuṃ dhammadesane
           gaṇanāya na vattabbo       paṭhamābhisamayo ahū"ti.
     Tattha tīṇīti tayo, liṅgavipallāso kato. Ayaṃ paṭhamo abhisamayo
ahosi.
     Athāparena samayena nagaruttare uttare nagare sabbārindamo arindamo nāma
rājā ahosi. So kira bhagavantaṃ attano nagaramanuppattaṃ sutvā tīhi janakoṭīhi
parivuto bhagavato paccuggamanaṃ katvā svātanāya nimantetvā buddhappamukhassa
@Footnote: 1 Sī.,i. pubbulakaṃ             2 abhi.A. 2/35, sā.pa. 3/95/349-50

---------------------------------------------------------------------------------------------
page239.
Bhikkhusaṃghassa sattāhaṃ mahādānaṃ pavattetvā tigāvutavitthataṃ dīpapūjaṃ katvā
bhagavantaṃ upasaṅkamitvā nisīdi. Atha bhagavā tassa manonukūlaṃ vicittanayaṃ dhammaṃ
desesi. Tattha devamanussānaṃ koṭisahassassa dutiyābhisamayo ahosi. Tena
vuttaṃ:-
       [4] "yadā arindamaṃ rājaṃ        vinesi revato muni
            tadā koṭisahassānaṃ        dutiyābhisamayo ahū"ti.
     Ayaṃ dutiyo abhisamayo.
     Athāparena samayena revato satthā uttaranigamaṃ nāma upanissāya viharanto
sattāhaṃ nirodhasamāpattiṃ samāpajjitvā nisīdi. Tadā kira uttaranigamavāsino
manussā yāgubhattakhajjakabhesajjapānakādīni āharitvā bhikkhusaṃghassa mahādānaṃ datvā
bhikkhū paripucchiṃsu "kuhiṃ bhante bhagavā"ti. Tato telaṃ bhikkhū āhaṃsu "bhagavā
āvuso nirodhasamāpattiṃ samāpanno"ti. Athātīte tasmiṃ sattāhe bhagavantaṃ
nirodhasamāpattito vuṭṭhitaṃ saradasamaye sūriyo viya attano anūpamāya abuddhasiriyā
virocamānaṃ disvā nirodhasamāpattiyā guṇānisaṃsaṃ pucchiṃsu. Bhagavā ca tesaṃ
nirodhasamāpattiyā guṇānisaṃsaṃ kathesi. Tadā devamanussānaṃ koṭisataṃ arahatte
patiṭṭhāsi. Ayaṃ tatiyo abhisamayo ahosi. Tena vuttaṃ:-
       [5] "sattāhaṃ paṭisallānā        vuṭṭhahitvā narāsabho
            koṭisataṃ naramarūnaṃ           vinesi uttame phale"ti.
     Sudhaññavatīnagare paṭhamamahāpātimokkhuddese ehibhikkhupabbajjāya pabbajitānaṃ
arahantānaṃ gaṇanapathaṃ vītivattānaṃ paṭhamo sannipāto ahosi. Mekhalanagare

---------------------------------------------------------------------------------------------
page240.
Koṭisatasahassasaṅkhātānaṃ ehibhikkhupabbajjāya pabbajitānaṃ arahantānaṃ dutiyo
sannipāto ahosi. Revatassa pana bhagavato dhammacakkānuvattako varuṇo nāma
aggasāvako paññavantānaṃ aggo ābādhiko ahosi. Tattha gilānapucchanatthāya
sampattamahājanassa lakkhaṇattayaparidīpakaṃ dhammaṃ desetvā koṭisatasahassaṃ purisānaṃ
ehibhikkhupabbajjāya pabbājetvā arahatte patiṭṭhāpetvā caturaṅginike sannipāte
pātimokkhaṃ uddisi. Ayaṃ tatiyo sannipāto ahosi. Tena vuttaṃ:-
       [6] "sannipātā tayo āsuṃ      revatassa mahesino
           khīṇāsavānaṃ vimalānaṃ         suvimuttāna tādinaṃ.
       [7] Atikkantā gaṇanapathaṃ         paṭhamaṃ ye samāgatā
           koṭisatasahassānaṃ           dutiyo āsi samāgamo.
       [8] Yopi paññāya asamo        tassa cakkānuvattako
           so tadā byādhito āsi     patto jīvitasaṃsayaṃ.
       [9] Tassa gilānapucchāya         ye tadā upagatā munī
           koṭisatasahassā arahanto     tatiyo āsi samāgamo"ti.
     Tattha cakkānuvattakoti dhammacakkānuvattako. Patto jīvitasaṃsayanti ettha
jīvite saṃsayaṃ jīvitasaṃsayaṃ, jīvitakkhayaṃ pāpuṇāti vā, na vā pāpuṇātīti evaṃ
jīvitasaṃsayaṃ patto, byādhitassa balavabhāvena marati, na maratīti jīvite saṃsayaṃ
pattoti attho. Ye tadā upagatā munīti iti dīghabhāve sati bhikkhūnaṃ upari
hoti. Rasse anussarena saddhiṃ varuṇassa upari hoti.
     Tadā amhākaṃ bodhisatto rammavatīnagare etidevo nāma brāhmaṇo
hutvā brāhmaṇadhamme pāraṃ gato revataṃ sammāsambuddhaṃ disvā tassa dhammakathaṃ

---------------------------------------------------------------------------------------------
page241.
Sutvā saraṇesu patiṭṭhāya silokasahassena dasabalaṃ kittetvā sahassagghanikena
uttarāsaṅgena bhagavantaṃ pūjesi. Sopi naṃ buddho byākāsi "ito
kappasatasahassādhikānaṃ dvinnaṃ asaṅkhyeyyānaṃ matthake gotamo nāma buddho
bhavissatī"ti. Tena vuttaṃ:-
       [10] "ahantena samayena        atidevo nāma brāhmaṇo
            upagantvā revataṃ buddhaṃ     saraṇaṃ tassa gañchahaṃ.
       [11] Tassa sīlaṃ samādhiñca        paññāguṇamanuttamaṃ
            thomayitvā yathāthāmaṃ       uttarīyamadāsahaṃ.
       [12] Sopi maṃ buddho byākāsi    revato lokanāyako
            aparimeyyito kappe       ayaṃ buddho bhavissati
            1- ahu kapilavhayā rammā   nikkhamitvā tathāgato. 1-
       [13]' Padhānaṃ padahitvāna .pe. Hessāmi sammukhā iman'ti
sattarasa gāthā 2- vitthāretabbā.
       [14] Tassāpi vacanaṃ sutvā       bhiyyo cittaṃ pasādayiṃ
            uttariṃ vatamadhiṭṭhāsiṃ        dasapāramipūriyā.
       [15] Tadāpi taṃ buddhadhammaṃ        saritvā anubrūhayiṃ
            āharissāmi taṃ dhammaṃ       yaṃ mayhaṃ abhipatthitan"ti.
     Tattha saraṇaṃ tassa gañchahanti taṃ saraṇaṃ agañchiṃ ahaṃ, upayogatthe sāmivacanaṃ.
Paññāguṇanti paññāsampattiṃ. Anuttamanti seṭṭhaṃ. "paññāvimuttiguṇamuttaman"tipi
pāṭho, so uttānova. Thomayitvāti thometvā vaṇṇayitvā. Yathāthāmanti yathābalaṃ.
Uttarīyanti uttarāsaṅgaṃ. Adāsahanti adāsiṃ ahaṃ. Buddhadhammanti buddhabhāvakaraṃ
@Footnote: 1-1 cha.Ma. ime pāṭhā na dissanti          2 cha.Ma. aṭṭha gāthā

---------------------------------------------------------------------------------------------
page242.
Dhammaṃ, pāramīdhammanti attho. Saritvāti anussaritvā. Anubrūhayinti abhivaḍḍhesiṃ.
Āharissāmīti ānayissāmi. Taṃ dhammanti taṃ buddhattaṃ. Yaṃ mayhaṃ abhipatthitanti
yaṃ mayā abhipatthitaṃ buddhattaṃ, taṃ āharissāmīti attho.
     Tassa pana revatassa bhagavato nagaraṃ sudhaññavatī nāma ahosi, pitā
vipulo nāma khattiyo, mātā vipulā nāma, varuṇo ca brahmadevo ca dve
aggasāvakā, sambhavo nāma upaṭṭhāko, bhaddā ca subhaddā ca dve aggasāvikā,
nāgarukkho bodhi, sarīraṃ asītihatthubbedhaṃ ahosi, āyu saṭṭhivassasahassāni,
sudassanā nāma aggamahesī, varuṇo nāma putto, ājaññarathena nikkhami.
            Tassa dehābhinikkhantaṃ       pabhājālamanuttaraṃ
            divā ceva tadā rattiṃ      niccaṃ pharati yojanaṃ.
            Dhātuyo mama sabbāpi       vikirantūti so jino
            adhiṭṭhāsi mahāvīro        sabbasattānukampako.
            Mahānāgavanuyyāne 1-     mahato nagarassa so 2-
            pūjito naramarūhi 3-        parinibbāyi revatoti.
Tena vuttaṃ:-
      [16] "nagaraṃ sudhaññavatī nāma       vipulo nāma khattiyo
           vipulā nāma janikā         revatassa mahesino.
      [21] Varuṇo brahmadevo ca       ahesuṃ aggasāvakā
           sambhavo nāmupaṭṭhāko       revatassa mahesino.
@Footnote: 1 Sī.,i. mahāsāre panuyyāne
@2 Sī.,i. mahato nagarassa yojane      3 Sī.,i.,Ma. narasārehi

---------------------------------------------------------------------------------------------
page243.
      [22] Bhaddā ceva subhaddā ca      ahesuṃ aggasāvikā
           sopi buddho asamasamo       nāgamūle abujjhatha.
      [23] 1- Padumo kuñjaro ceva     ahesuṃ aggupaṭṭhakā
           sirimā ceva yasavatī         ahesuṃ aggupaṭṭhikā. 1-
      [24] Uccattanena so buddho      asītihatthamuggato
           obhāseti disā sabbā      indaketuva uggato.
      [25] Tassa sarīre nibbattā       pabhāmālā anuttarā
           divā vā yadi vā rattiṃ      samantā pharati yojanaṃ.
      [26] Saṭṭhivassasahassāni          āyu vijjati tāvade
           tāvatā tiṭṭhamāno so      tāresi janataṃ bahuṃ.
      [27] Dassayitvā buddhabalaṃ         amataṃ loke pakāsayaṃ
           nibbāyi anupādāno        yathaggupādānasaṅkhayā.
      [28] So ca kāyo ratananibho      so ca dhammo asādiso
           sabbaṃ tamantarahitaṃ           nanu rittā sabbasaṅkhārā"ti.
     Tattha obhāsetīti pakāsayati. Uggatoti ussito. Pabhāmālāti pabhāvelā.
Yathaggīti aggi viya. Upādānasaṅkhayāti indhanakkhayā. So ca kāyo ratananibhoti
so ca tassa bhagavato kāyo suvaṇṇavaṇṇo. "tañca kāyaṃ ratananibhan"tipi pāṭho,
liṅgavipallāsena vuttaṃ. Soyeva panassattho. Sesagāthāsu sabbattha uttānamevāti.
                      Revatabuddhavaṃsavaṇṇā niṭṭhitā.
                       Niṭṭhito pañcamo buddhavaṃso.
                         --------------
@Footnote: 1-1 Sī.,i.,Ma. ime pāṭhā na dissanti

---------------------------------------------------------------------------------------------
page244.
                        8. Sobhitabuddhavaṃsavaṇṇanā
     tasmā pana aparabhāge tassa sāsanepi antarahite sobhito nāma
bodhisatto kappasatasahassādhikāni cattāri asaṅkhyeyyāni pāramiyo pūretvā
tusitapure nibbattitvā tattha yāvatāyukaṃ ṭhatvā devehi āyācito tusitapurato
cavitvā sudhammanagare sudhammarājassa kule sudhammāya nāma deviyā kucchismiṃ
paṭisandhiṃ aggahesi. So dasannaṃ māsānaṃ accayena sudhammuyyāne mātukucchito
parisuddhavirājitaghanameghapaṭalato 1- puṇṇacando viya nikkhami. Tassa paṭisandhiyaṃ
jātiyañca pāṭihāriyāni pubbe vuttappakārāni.
     So dasavassasahassāni agāraṃ ajjhāvasitvā sattattiṃsanāṭakitthisahassānaṃ 2-
aggāya aggamahesiyā makhiladeviyā kucchismiṃ sīhakumāre nāma putte uppanne
cattāri nimittāni disvā sañjātasaṃvego pāsādeseyeva pabbajitvā tattheva
ānāpānassatisamādhiṃ bhāvetvā cattāri jhānāni paṭilabhitvā sattāhaṃ tattheva
padhānacariyamacari. Tato makhilamahādeviyā dinnaṃ paramamadhuraṃ madhupāyāsaṃ paribhuñjitvā
abhinikkhamanatthāya cittamuppādesi "ayaṃ pāsādo alaṅkatapaṭiyatto mahājanassa
passantasseva ākāsena gantvā bodhirukkhaṃ majjhekatvā paṭhaviyaṃ otaratu, imā
ca itthiyo mayi bodhimūle nisinne avuttā sayameva pāsādato nikkhamantū"ti.
Sahacittuppādā pāsādo ca sudhammarājabhavanato uppatitvā 3- asitañjanasaṅkāsa-
mākāsamabbhuggañchi. So samosaritasurabhikusumadāmasamalaṅkatapāsādatalo sakalampi
gaganatalaṃ samalaṅkurumāno viya kanakarasadhārāsadisarucirakaranikaro divasakaro viya ca
saradasamayarajanikaro viya ca virocamāno vilambamānavividhavicittakiṅkiṇikajālo yassa
@Footnote: 1 Sī.,i....ghanarājito    2 Sī.,i. sattatināṭakitthisahassānaṃ
@3 Sī.,i. sahacittupādā cassa sudhammarājabhavanaṃ tato uppattitvā

---------------------------------------------------------------------------------------------
page245.
Kira vāteritassa sukusalajanavāditassa pañcaṅgikassa turiyassa viya saddo vaggu ca
rajanīyo ca kamanīyo ca ahosi.
     Dūrato paṭṭhāya suyyamānena madhurena sarena sattānaṃ sotāni odahamāno gharacaccara-
catukkavīthiādīsu ṭhatvā pavattitakathāsallāpesu manussesu nātinīcena nātiuccena
taruvaravanamatthakāvidūrenākāsena palobhayamāno viya taruvarasākhānānāratanajuti-
visarasamujjalena vaṇṇena jananayanāni ākaḍḍhento viya ca puññānubhāvaṃ
samugghosayanto viya ca gaganatalaṃ paṭipajji. Tattha nāṭakitthiyopi pañcaṅgikassa
varaturiyassa madhurena sarena upagāyiṃsu ceva vilapiṃsu ca. 1- Caturaṅginī kirassa senāpi
alaṅkārakāyābharaṇajutisamudayasamujjotanānāvirāgasurabhikusumavasanābharaṇasobhitā amaravarasenā
viya paramaruciradassanā dharaṇī viya gaganatalena pāsādaṃ parivāretvā agamāsi.
     Tato pāsādo gantvā aṭṭhāsītihatthubbedhaṃ ujuvipulavaṭṭakkhandhaṃ
kusumapallavamakulasamalaṅkataṃ nāgarukkhaṃ majjhekatvā otaritvā bhūmiyaṃ patiṭṭhahi.
Nāṭakitthiyo ca kenaci avuttāva tato pāsādato otaritvā pakkamiṃsu.
Anekaguṇasobhito kira sobhitopi mahāpuriso mahājanakataparivāroyeva rattiyā tīsu
yāmesu tisso vijjāyo uppādesi. Mārabalaṃ panassa dhammatābaleneva
yathāgatamagamāsi. Pāsādo pana tattheva aṭṭhāsi. Sobhito pana bhagavā sambodhiṃ
patvā "anekajātisaṃsāraṃ .pe. Taṇhānaṃ khayamajjhagā"ti udānaṃ
udānetvā bodhisamīpeyeva sattasattāhaṃ vītināmetvā brahmuno dhammajjhesanaṃ
paṭijānitvā "kassa nu kho paṭhamaṃ dhammaṃ deseyyan"ti buddhacakkhunā olokento
attano vemātike kaniṭṭhabhātike asamakumārañca sunettakumārañca disvā "ime
dve kumārā upanissayasampannā gambhīraṃ nipuṇaṃ dhammaṃ paṭivijjhituṃ samatthā,
@Footnote: 1 Sī.,i. uggāyīsu ca

---------------------------------------------------------------------------------------------
page246.
Handāhaṃ imesaṃ dhammaṃ deseyyan"ti ākāsenāgantvā sudhammuyyāne otaritvā
dvepi kumāre uyyānapālena pakkosāpetvā tehi saparivārehi parivuto
mahājanamajjhe dhammacakkaṃ pavattesi. Tena vuttaṃ:-
       [1] "revatassa aparena           sobhito nāma nāyako
           samāhito santacitto          asamo appaṭipuggalo.
       [2] So jino sakagehamhi          mānasaṃ vinivattayi
           patvāna kevalaṃ bodhiṃ          dhammacakkaṃ pavattayi.
       [3] Yāva heṭṭhā avīcito         bhavaggā cāpi uddhato
           etthantare ekaparisā        ahosi dhammadesane.
       [4] Tāya parisāya sambuddho        dhammacakkaṃ pavattayi
           gaṇanāya na vattabbo          paṭhamābhisamayo ahū"ti.
     Tattha sakagehamhīti attano bhavaneyeva. Antopāsādataleyevāti attho.
Mānasaṃ vinivattayīti cittaṃ parivattesi, sakagehe ṭhatvā sattadivasabbhantareyeva
puthujjanabhāvato cittaṃ vinivattetvā buddhattaṃ pāpuṇīti attho. Heṭṭhāti heṭṭhato.
Bhavaggāti akaniṭṭhabhavanato. Tāya parisāyāti tassā parisāya majjhe. Gaṇanāya
na vattabboti gaṇanapaṭhamatītāti attho. Paṭhamābhisamayoti paṭhamo dhammābhisamayo.
Ahūti gaṇanāya na vattabbā parisā ahosīti attho. "paṭhame abhisamiṃsuyevātipi
pāṭho, tassa paṭhamadhammadesane abhisamiṃsu ye janā, te gaṇanāya na vattabbāti
attho.
     Athāparena samayena sudassananagaradvāre cittapāṭaliyā mūle yamakapāṭihāriyaṃ
katvā navakanakamaṇimayabhavane tāvatiṃsabhavane pāricchattakamūle paṇḍukambalasilātale
nisīditvā abhidhammaṃ desesi. Desanāpariyosāne navutikoṭisahassānaṃ dhamsābhisamayo
ahosi. Ayaṃ dutiyo abhisamayo ahosi. Tena vuttaṃ:-

---------------------------------------------------------------------------------------------
page247.
       [5] "tato parampi desente      marūnaṃ ca samāgame
           navutikoṭisahassānaṃ           dutiyābhisamayo ahū"ti.
     Athāparena samayena sudassananagare jayaseno nāma rājakumāro
yojanappamāṇaṃ vihāraṃ kāretvā asokassakaṇṇacampakanāgapunnāgavakulasurabhi 1-
cūtapanasāsanasālakundasahakārakaravīrāditaruvaranirantaraṃ ārāmaṃ ropetvā buddhappamukhassa
bhikkhusaṃghassa niyyātesi. Dānānumodanaṃ katvā yāgaṃ vaṇṇetvā bhagavā
dhammaṃ desesi. Tadā koṭisatasahassasattanikāyassa dhammābhisamayo ahosi.
Ayaṃ tatiyābhisamayo ahosi. Tena vuttaṃ:-
       [6] "punāparaṃ rājaputto         jayaseno nāma khattiyo
           ārāmaṃ ropayitvāna         buddhe niyyātayī tadā.
       [7] Tassa yāgaṃ pakittento       dhammaṃ desesi cakkhumā
           tadā koṭisahassānaṃ          tatiyābhisamayo ahū"ti.
     Puna uggato nāma rājā sunandanagare sunandaṃ 2- nāma vihāraṃ kāretvā
buddhappamukhassa bhikkhusaṃghassa adāsi. Tasmiṃ dāne ehibhikkhupabbajjāya pabbajitānaṃ
koṭisataṃ arahantānaṃ sannipāto, tesaṃ majjhe sobhito bhagavā
pātimokkhaṃ uddisi. Ayaṃ paṭhamo sannipāto ahosi. Puna mekhalānagare
dhammagaṇo dhammagaṇārāmaṃ nāma pavarārāmaṃ mahāvihāraṃ kāretvā buddhappamukhassa
bhikkhusaṃghassa datvā saha sabbaparikkhārehi dānaṃ adāsi. Tasmiṃ samāgame
ehibhikkhubhāvena pabbajitānaṃ navutiyā arahantakoṭīnaṃ sannipāte pātimokkhaṃ
uddisi. Ayaṃ dutiyo sannipāto ahosi. Yadā pana bhagavā dasasatanayanapure
vassaṃ vasitvā pavāraṇāya suravaraparivuto otari, tadā asītiyā arahantakoṭīhi
@Footnote: 1 Sī.,i. surabhīti saddo na dissati           2 Sī.,i. sunandavatīnagare surindaṃ

---------------------------------------------------------------------------------------------
page248.
Saddhiṃ caturaṅgike sannipāte pavāresi. Ayaṃ tatiyo sannipāto ahosi. Tena
vuttaṃ:-
        [8] "sannipātā tayo āsuṃ      sobhitassa mahesino
            khīṇāsavānaṃ vimalānaṃ         santacittāna tādinaṃ.
        [9] Uggato nāma so rājā     dānaṃ deti naruttame
            tamhi dāne samāgañchuṃ       arahantā satakoṭiyo.
       [10] Punāparaṃ puragaṇo 1-        deti dānaṃ naruttame
            tadā navutikoṭīnaṃ           dutiyo āsi samāgamo.
       [11] Devaloke vasitvāna        yadā orohatī jino
            tadā asītikoṭīnaṃ           tatiyo āsi samāgamo"ti.
     Tadā kira amhākaṃ bodhisatto rammavatīnagare ubhato 2- sukhāto 3- sujāto
nāma brāhmaṇo hutvā sobhitassa bhagavato dhammadesanaṃ sutvā saraṇesu
patiṭṭhāya buddhappamukhassa bhikkhusaṃghassa temāsaṃ mahādānamadāsi. Sopi naṃ
"anāgate gotamo nāma buddho bhavissatī"ti byākāsi. Tena vuttaṃ:-
       [12] "ahantena samayena        sujāto nāma brāhmaṇo
            tadā sasāvakaṃ buddhaṃ        annaānena tappayiṃ.
       [13] Sopi maṃ buddho byākāsi    sobhito lokanāyako
            aparimeyyito kappe       ayaṃ buddho bhavissati.
            4- Ahu kapilavhayā rammā   nikkhamitvā tathāgato. 4-
@Footnote: 1 Ma. pūragaṇo                   2 Sī.,i. uggato
@3 Sī.,i. sujātoti na dissati        4-4 cha.Ma. ime pāṭhā na dissanti

---------------------------------------------------------------------------------------------
page249.
       [14] Padhānaṃ padahitvāna         katvā dukkarakārikaṃ
                          .pe.
            Evameva mayaṃ sabbe       yadi muñcāmimaṃ jinaṃ
            anāgatamhi addhāne       hessāma sammukhā imaṃ.
       [15] Tassāpi vacanaṃ sutvā       haṭṭho saṃviggamānaso
            tamevatthamanuppattiyā       uggaṃ dhitimakāsahan"ti.
     Tattha tamevatthamanuppattiyāti tassa buddhattassa anuppattiatthaṃ, tassa
pana sobhitabuddhassa "anāgate ayaṃ gotamo nāma buddho bhavissatī"ti vacanaṃ
sutvā "avitathavacanā hi buddhā"ti buddhattappattiatthanti attho. Ugganti
tibbaṃ ghoraṃ. Dhitinti vīriyaṃ. Akāsahanti āsiṃ ahaṃ.
     Tassa pana sobhitassa bhagavato sudhammaṃ nāma nagaraṃ ahosi, pitā sudhammo
nāma rājā, mātā sudhammā nāma devī, asamo ca sunetto ca dve aggasāvakā,
anomo nāmupaṭṭhāko, nakulā ca sujātā ca dve aggasāvikā, nāgarukkho
bodhi, aṭṭhapaṇṇāsahatthubbedhaṃ sarīraṃ ahosi, navutivassasahassāni āyuppamāṇaṃ,
makhilā nāmassa mahādevī, sīhakumāro nāma atrajo, nāṭakitthīnaṃ sattattiṃsasahassāni, 1-
navavassasahassāni agāraṃ ajjhāvasi. Pāsādena abhinikkhami. Jayaseno nāma rājā
upaṭṭhāko setārāme 2- kira vasīti. Tena vuttaṃ:-
       [16] "sudhammaṃ nāma nagaraṃ         sudhammo nāma khattiyo
            sudhammā nāma janikā        sobhitassa mahesino.
       [21] Asamo ca sunetto ca       ahesuṃ aggasāvakā
            anomo nāmupaṭṭhāko       sobhitassa mahesino.
@Footnote: 1 Sī.,i. sattati sahassāni      2 Sī.,i. sotārāme

---------------------------------------------------------------------------------------------
page250.
       [22] Nakulā ca sujātā ca        ahesuṃ aggasāvikā
            bujjhamāno ca so buddho     nāgamūle abujjhatha.
       [23] Rammo ceva sunetto ca 1-  ahesuṃ aggupaṭṭhakā
            nakulā ceva cittā ca 2-    ahesuṃ aggupaṭṭhikā. 3-
       [24] Aṭṭhapaṇṇāsaratanaṃ           accuggato mahāmuni
            obhāseti disā sabbā      sataraṃsīva uggato.
       [25] Yathā suphullaṃ pavanaṃ          nānāgandhehi dhūpitaṃ
            tatheva tassa pāvacanaṃ        sīlagandhehi dhūpitaṃ.
       [26] Yathāpi sāgaro nāma        dassanena atappiyo
            tatheva tassa pāvacanaṃ        savanena atappiyaṃ.
       [27] Navutivassasahassāni          āyu vijjati tāvade
            tāvatā tiṭṭhamāno so      tāresi janataṃ bahuṃ.
       [28] Ovādaṃ anusiṭṭhiñca         datvāna sesake jane
            hutāsanova tāpetvā       nibbuto so sasāvako.
       [29] So ca buddho asamasamo      tepi 4- sāvakā balappattā
            sabbaṃ tamantarahitaṃ           nanu rittā sabbasaṅkhārā"ti.
     Tattha sataraṃsīvāti ādicco viya, sabbā disā obhāsetīti attho, pavananti mahāvanaṃ.
Dhūpitanti mahāvanaṃ. Dhūpitanti vāsitaṃ gandhitaṃ. Atappiyoti atittikaro, atittijanano
vā. Tāvadeti tasmiṃ kāle, tāvatakaṃ kālanti attho. Tāresīti tārayī. Ovādanti
sakiṃ vādo ovādo nāma. Anusiṭṭhinti punappunaṃ vacanaṃ anusiṭṭhi nāma. Sesake
janeti saccappaṭivedhaṃ appattassa sesajanassa, sāmiatthe bhummavacanaṃ. Hutāsanova
@Footnote: 1 cha. padumo kuñjaroceva               2 cha. sirimā ceva yasavatī
@3 Sī.,i,Ma. ayaṃ gāthā na dissanti        4 pāḷi. te ca

---------------------------------------------------------------------------------------------
page251.
Tāpetvāti aggi viya tappetvā. Ayameva vā pāṭho, upādānakkhayā bhagavā
parinibbutoti attho. Sesagāthāsu sabbattha uttānamevāti.
                      Sobhitabuddhavaṃsavaṇṇanā niṭṭhitā
                       niṭṭhito chaṭṭho buddhavaṃso.
                           -----------
                      9. Anomadassībuddhavaṃsavaṇṇanā
     sobhitabuddhe pana parinibbute tassa aparabhāge ekamasaṅkhyeyyaṃ
buddhuppādarahitaṃ ahosi, atīte pana tasmiṃ asaṅkhyeyye ekasmiṃ kappe tayo
buddhā nibbattiṃsu anomadassī padumo nāradoti. Tattha anomadassī bhagavā
soḷasa asaṅkhyeyyāni kappasatasahassañca pāramiyo pūretvā tusitapure nibbattitvā
devehi abhiyācito tato cavitvā candavatiyaṃ nāma rājadhāniyaṃ yasavānāmassa
rañño kule samussitacārupayodharāya yasodharāya nāma aggamahesiyā kucchismiṃ
paṭisandhiṃ aggahesi. Anomadassikumāre kira yasodharāya deviyā kucchigate tassa
puññappabhāvena pabhā asītihatthappamāṇaṃ ṭhānaṃ pharitvā aṭṭhāsi. Candasūriyappabhāhi
anabhibhavanīyāva ahosi. Sā dasannaṃ māsānaṃ accayena bodhisattaṃ sucandanuyyāne 1-
vijāyi. Paṭihāriyāni heṭṭhā vuttanayāneva.
     Nāmaggahaṇadivasena panassa nāmaṃ gaṇhantā, yasmā jātiyaṃ ākāsato
satta ratanāni patiṃsu, tasmā anomānaṃ ratanānaṃ uppattihetubhūtattā
"anomadassī"ti nāmamakaṃsu. So anukkamena vuddhippatto dibbehi kāmaguṇehi
paricāriyamāno dasavassasahassāni agāraṃ ajjhāvasi. Tassa kira siri upasiri
@Footnote: 1 Sī.,i. sunanduyyāne

---------------------------------------------------------------------------------------------
page252.
Sirivaḍḍhoti tayo pāsādā ahesuṃ. Sirimādevippamukhāni tevīsati itthisahassāni
paccupaṭṭhitāni ahesuṃ. So sirimāya deviyā upavāṇe nāma putte jāte
cattāri nimittāni disvā sivikāyānena mahābhinikkhamanaṃ nikkhamitvā pabbaji.
Taṃ tisso janakoṭiyo anupabbajiṃsu.
     Tehi parivuto mahāpuriso dasa māse padhānacariyaṃ cari. Tato visākhapuṇṇamāya
anupamabrāhmaṇagāme piṇḍāya caritvā anupamaseṭṭhidhītāya dinnaṃ madhupāyāsaṃ
paribhuñjitvā sālavane divāvihāraṃ vītināmetvā anomanāmājīvakena dinnā
aṭṭha tiṇamuṭṭhiyo gahetvā ajjunarukkhabodhiṃ padakkhiṇaṃ katvā aṭṭhattiṃsahatthavitthataṃ
tiṇasantharaṃ santharitvā caturaṅgavīriyaṃ adhiṭṭhāya pallaṅkaṃ ābhujitvā samāraṃ mārabalaṃ
viddhaṃsetvā tīsu yāmesu tisso vijjā uppādetvā "anekajātisaṃsāraṃ .pe.
Taṇhānaṃ khayamajjhagā"ti udānaṃ udānesi. Vuttaṃ:-
       [1] "sobhitassa aparena         sambuddho dvipaduttamo
           anomadassī amitayaso        tejassī duratikkamo.
       [2] So chetvā bandhanaṃ sabbaṃ     viddhaṃsetvā tayo bhave
           anivattigamanaṃ maggaṃ          desesi devamānuse.
       [3] Sāgarova asaṅkhobho        pabbatova durāsado
           ākāsova ananto so      sālarājāva phullito.
       [4] Dassanenapi taṃ buddhaṃ         tositā honti pāṇino
           byāharantaṃ giraṃ sutvā       amataṃ pāpuṇanti te"ti.
     Tattha anomadassīti anupamadassano, amitadassano vā. Amitayasoti
amitaparivāro, amitakitti vā. Tejassīti sīlasamādhipaññātejena samannāgato.

---------------------------------------------------------------------------------------------
page253.
Duratikkamoti duppadhaṃsiyo, aññena devena vā mārena vā kenaci vā
atikkamituṃ asakkuṇeyyoti attho. So chetvā bandhanaṃ sabbanti sabbaṃ dasavidhaṃ
saññojanaṃ chinditvā. Viddhaṃsetvā tayo bhaveti tibhavūpagaṃ kammaṃ kammakkhayakarañāṇena
viddhaṃsetvā, abhāvaṃ katvāti attho. Anivattigamanaṃ magganti nivattiyā pavattiyā
paṭipakkhabhūtaṃ nibbānaṃ anivattīti vuccati, taṃ anivattiṃ gacchati anenāti
anivattigamano. Taṃ anivattigamanaṃ aṭṭhaṅgikaṃ maggaṃ desesīti attho. "dassetī"tipi
pāṭho, soyevattho. Devamānuseti devamanussānaṃ, sāmiatthe upayogavacanaṃ
daṭṭhabbaṃ.
     Asaṅkhobhoti khobhetuṃ cāletuṃ asakkuṇeyyoti akkhobhiyo. Yathā hi
samuddo caturāsītiyojanasahassagambhīro anekayojanasahassabhūtāvāso akkhobhiyo, evaṃ
akkhobhiyoti attho. Ākāsova anantoti yathā pana ākāsassa anto natthi, atha kho
ananto appameyyo apāro, evaṃ bhagavāpi buddhaguṇehi ananto appameyyo
apāro. Soti so bhagavā. Sālarājāva phullitoti sabbalakkhaṇānubyañjanasamalaṅkata-
sarīrattā suphullitasālarājā viya sobhatīti attho. Dassanenapi taṃ buddhanti
tassa buddhassa dassanenāpīti attho. Īdisesupi sāmivacanaṃ payujjanti saddasatthavidū.
Tositāti paritositā piṇitā. Byāharantanti byāharantassa, sāmiatthe
upayogavacanaṃ. Amatanti nibbānaṃ. Pāpuṇantīti adhigacchanti. Teti ye tassa giraṃ
dhammadesanaṃ suṇanti, te amataṃ pāpuṇantīti attho.
     Bhagavā pana bodhimūle sattasattāhaṃ vītināmetvā brahmunā āyācito
dhammadesanāya budadhacakkhunā lokaṃ olokento attanā saha pabbajite
tikoṭisaṅkhe jane upanissayasampanne disvā "kattha nu kho te etarahi
viharantī"ti upadhārento subhavatīnagare sudassanuyyāne viharante disvā ākāsena

---------------------------------------------------------------------------------------------
page254.
Gantvā sudassanuyyāne otari. So tehi parivuto sadevamanussāya parisāya
majjhe dhammacakkaṃ pavattesi. Tattha koṭisatānaṃ paṭhamābhisamayo ahosi. Tena
vuttaṃ:-
       [5] "dhammābhisamayo tassa        iddho phīto tadā ahu
           koṭisatāni abhisamiṃsu         paṭhame dhammadesane"ti.
     Tattha phītoti phātippatto bāhujaññavasena. Koṭisatānīti koṭīnaṃ satāni
koṭisatāni. "koṭisatayo"tipi pāṭho, tassa satakoṭiyoti attho.
     Athāparena samayena osadhīnagaradvāre asanarukkhamūle 1- yamakapāṭihāriyaṃ
katvā asurehi durabhibhavane 2- tāvatiṃsabhavane paṇḍukambalasilāyaṃ nisinno temāsaṃ
abhidhammavassaṃ vassāpayi. Tadā asītidevatākoṭiyo abhisamiṃsu. Tena vuttaṃ:-
       [6] "tato paraṃ abhisamaye       vassante dhammavuṭṭhiyo
            asītikoṭiyobhisamiṃsu        dutiye dhammadesane"ti.
     Tattha vassanteti buddhamahāmeghe vassante. Dhammavuṭṭhiyoti dhammakathāvassavuṭṭhiyo.
     Tato aparena samayena maṅgalapañhāniddese aṭṭhasattatikoṭiyo abhisamiṃsu.
So tatiyo abhisamayo ahosi. Tena vuttaṃ:-
       [7] "tato parampi vassante      tappayante ca pāṇinaṃ
           aṭṭhasattatikoṭīnaṃ           tatiyābhisamayo ahū"ti.
     Tattha vassanteti dhammakathāsaliladhāraṃ vassante. Tappayanteti dhammāmatavassena
tappayante, tappanaṃ karonte bhagavante bhagavatīti attho.
     Anomadassissapi bhagavato tayo sāvakasannipātā ahesuṃ. Tattha soreyyanagare
isidattassa rañño dhamme desiyamāne pasīditvā ehibhikkhupabbajjāya pabbajitānaṃ
@Footnote: 1 Ma. ambarukkhamūle     2 Sī.,i. surāripurābhibhavane

---------------------------------------------------------------------------------------------
page255.
Aṭṭhannaṃ arahantasatasahassānaṃ majjhe pātimokkhaṃ uddisi. Ayaṃ paṭhamo sannipāto
ahosi. Rādhavatīnagare sundarindharassa 1- nāma rañño dhamme desiyamāne
ehibhikkhupabbajjāya pabbajitānaṃ sattannaṃ arahantasatasahassānaṃ majjhe
pātimokkhaṃ uddisi. Ayaṃ dutiyo sannipāto ahosi. Puna soreyyanagareyeva
soreyyaraññā saha ehibhikkhupabbajjāya pabbajitānaṃ channaṃ arahantasatasahassānaṃ
majjhe pātimokkhaṃ uddisi. Ayaṃ tatiyo sannipāto ahosi. Tena vuttaṃ:-
       [8] "sannipātā tayo āsuṃ       tassāpi ca mahesino
           abhiññābalappattānaṃ          pupphitānaṃ vimuttiyā.
       [9] Aṭṭhasatasahassānaṃ            sannipāto tadā ahu
           pahīnamadamohānaṃ             santacittāna tādinaṃ.
      [10] Sattasatasahassānaṃ            dutiyo āsi samāgamo
           anaṅgaṇānaṃ virajānaṃ          upasantāna tādinaṃ.
      [11] Channaṃ satasahassānaṃ           tatiyo āsi samāgamo
           abhiññābalappattānaṃ          nibbutānaṃ tapassinan"ti.
     Tattha tassāpi ca mahesinoti tassa mahesino anomadassissāpi. "tassāpi
dvipaduttamo"tipi pāṭho, tassapi dvipaduttamassāti attho. Lakkhaṇaṃ saddasatthato
gahetabbaṃ. Abhiññābalappattānanti abhiññānaṃ balappattānaṃ, ciṇṇavasitāya
khippanisantibhāvena abhiññāsu thirabhāvappattānanti attho. Pupphitānanti
sabbaphāliphullabhāvena ativiya sobhaggappattānaṃ. Vimuttiyāti arahattaphalavimuttiyā.
     Anaṅgaṇānanti ettha ayaṃ aṅgaṇasaddo katthaci kilesesu dissati. Yathāha
"tattha katamāni tīṇi aṅgaṇāni? rāgo aṅgaṇaṃ doso aṅgaṇaṃ moho
@Footnote: 1 Sī.,i. madhurindharassa, ma surindharassa

---------------------------------------------------------------------------------------------
page256.
Aṅgaṇan"ti 1- "pāpakānaṃ kho etaṃ āvuso akusalānaṃ icchāvacarānaṃ adhivacanaṃ
yadidaṃ aṅgaṇan"ti. 2- Katthaci kismiñci male. Yathāha "tasseva rajassa vā
aṅgaṇassa vā pahānāya vāyamatī"ti. 3- Katthaci tathārūpe bhūmibhāge "cetiyaṅgaṇaṃ
bodhiyaṅgaṇaṃ rājaṅgaṇan"ti. 4- Idha pana kilesesu daṭṭhabbo. Tasmā nikkilesānanti
attho. 5- Virajānanti tasseva vevacanaṃ. Tapassinanti kilesakkhayakaro
ariyamaggasaṅkhāto tapo yesaṃ atthi te tapassino, tesaṃ tapassīnaṃ, khīṇāsavānanti
attho.
     Tadā amhākaṃ bodhisatto eko mahesakkho yakkhasenāpati ahosi
mahiddhiko mahānubhāvo anekakoṭisatasahassānaṃ yakkhānaṃ adhipati. So "buddho
loke uppanno"ti sutvā āgantvā paramaruciradassanaṃ sattaratanamayaṃ
abhirucirarajanikaramaṇḍalasadisaṃ maṇḍapaṃ nimminitvā tattha sattāhaṃ mahādānaṃ
buddhappamukhassa saṃghassa adāsi. Atha naṃ bhagavā bhattānumodanasamaye 6- "anāgate
kappasatasahassādhike ekasmiṃ asaṅkhyeyye atikkante gotamo nāma buddho
bhavissatī"ti byākāsi. Tena vuttaṃ:-
       [12] "ahantena samayena        yakkho āsiṃ mahiddhiko
            nekānaṃ yakkhakoṭīnaṃ        vasavattimhi issaro.
       [13] Tadāpi taṃ buddhavaraṃ         upagantvā mahesinaṃ
            annapānena tappesiṃ       sasaṃghaṃ lokanāyakaṃ.
       [14] Sopi maṃ tadā byākāsi     visuddhinayano muni
            aparimeyyito kappe       ayaṃ buddho bhavissati
            7- ahu kapilavhayā rammā   nikkhamitvā tathāgato. 7-
@Footnote: 1 abhi.vi. 35/924/449      2 Ma.mū. 12/60/35
@3. Ma.mū. 12/184/155      4 gavesitabbo      5 pa.sū. 1/151
@6 Sī.,i. bhuttānumodana...    7-7 cha.Ma. ime pāṭhā na dissanti

---------------------------------------------------------------------------------------------
page257.
       [15] Padhānaṃ padahitvāna .pe.   hessāma sammukhā imaṃ.
       [16] Tassāpi vacanaṃ sutvā      tuṭṭho saṃviggamānaso
            uttariṃ vatamadhiṭṭhāsiṃ       dasapāramipūriyā"ti.
     Tattha uttariṃ vatamadhiṭṭhāsinti pāramipūraṇatthāya bhiyyopi daḷhataraṃ
parakkamamakāsīti attho.
     Tassa pana anomadassissa bhagavato candavatī nāma nagaraṃ ahosi, yasavā
nāma rājā pitā, yasodharā nāma mātā, nisabho ca anomo ca dve
aggasāvakā, varuṇo nāmupaṭṭhāko, sundarī ca sumanā ca dve aggasāvikā,
ajjunarukkho bodhi, sarīraṃ aṭṭhapaṇṇāsahatthubbedhaṃ ahosi, vassasatasahassaṃ āyu,
sirimā nāma aggamahesī, upavāṇo nāmassa putto, dasavassasahassāni agāraṃ
ajjhāvasi. So sivikāyānena nikkhami. Sivikāyānena gamanaṃ pana
sobhitabuddhavaṃsavaṇṇanāya pāsādagamane vuttanayeneva veditabbaṃ. Dhammako nāma rājā
upaṭṭhāko. Dhammārāme kira bhagavā vihāsīti. Tena vuttaṃ:-
       [17] "nagaraṃ candavatī nāma        yasavā nāma khattiyo
            mātā yasodharā nāma       anomadassissa satthuno.
       [22] Nisabho ca anomo ca        ahesuṃ aggasāvakā
            varuṇo nāmuṭṭhāko         anomadassissa satthuno.
       [23] Sundarī 1- ca sumanā ca      ahesuṃ aggasāvikā
            bodhi tassa bhagavato         ajjunoti pavuccati.
       [25] Aṭṭhapaññāsaratanaṃ           accuggato mahāmuni
            pabhā niddhāvatī tassa        sataraṃsīva uggato.
@Footnote: 1 pāḷi. sandarā

---------------------------------------------------------------------------------------------
page258.
       [26] Vassasatasahassāni           āyu vijjati tāvade
            tāvatā tiṭṭhamāno so      tāresi janataṃ bahuṃ.
       [27] Supupphitaṃ pāvacanaṃ           arahantehi tādihi
            vītarāgehi vimalehi         sobhittha 1- jinasāsanaṃ.
       [28] So ca satthā amitayaso      yugāni tāni atuliyāni
            sabbaṃ tamantarahitaṃ           nanu rittā sabbasaṅkhārā"ti.
     Tattha pabhā niddhāvatīti tassa sarīrato pabhā nikkhamati. Sarīrappabhā panassa
niccakālaṃ dvādasayojanappamāṇaṃ padesaṃ pharitvā tiṭṭhati. Yugāni tānīti
aggasāvakayugādīni yugalāni. Sabbaṃ tamantarahitanti vuttappakāraṃ sabbampi aniccamukhaṃ
paviṭṭhaṃ vinaṭṭhanti attho. "nanu rittakameva saṅkhārā"tipi pāṭho, tassa nanu
rittakā tucchakāyeva sabbe saṅkhārāti attho. Makāro padasandhikaro. Sesagāthāsu
sabbattha uttānamevāti.
     Imassa pana anomadassissa bhagavato santike sāriputto ca mahāmoggallāno
cāti ime dve aggasāvakabhāvatthāya paṇidhānamakaṃsu. Imesaṃ pana therānaṃ vatthu
cettha kathetabbaṃ. Mayā ganthavitthārabhayena na uddhaṭanti.
                    Anomadassībuddhavaṃsavaṇṇanā niṭṭhitā.
                          Niṭṭhito buddhavaṃso.
                          -------------
                        10. Padumabuddhavaṃsavaṇṇanā
     anomadassissa pana bhagavato aparabhāge vassasatasahassāyukā manussā
anukkamena parihāyitvā dasavassāyukā hutvā puna anukkamena vaḍḍhitvā
asaṅkhyeyyāyukā hutvā puna parihāyamānā vassasatasahassāyukā ahesuṃ. Tadā
@Footnote: 1 pāḷi. sobhati

---------------------------------------------------------------------------------------------
page259.
Padumo nāma satthā loke uppajji. Sopi pāramiyo pūretvā tusitapure
nibbattitvā tato cavitvā campakanagare asamassa nāma rañño kule rūpādīhi
asamāya asamāya nāma aggamahesiyā kucchismiṃ paṭisandhiṃ aggahesi. So dasannaṃ
māsānaṃ accayena campakuyyāne mātukucchito nikkhami. Jāte pana kumāre
ākāsato sakalajambudīpe samuddapariyante padumavassaṃ nipati. Tenassa
nāmaggahaṇadivase nāmaṃ gaṇhantā nemittakā ca ñātakā ca "mahāpadumakumāro "tveva
nāmamakaṃsu. So dasavassasahassāni agāraṃ ajjhāvasi. Nanduttaravasuttara-
yasuttarānāmakā tayo pāsādā ahesuṃ. Uttarādevippamukhāni tettiṃsa
itthisahassāni paccupaṭṭhitāni ahesuṃ.
     Atha mahāsatto uttarāya nāma mahādeviyā rammakumāre nāma uppanne
cattāri nimittāni disvā ājaññarathena mahābhinikkhamanaṃ nikkhami. Taṃ pabbajantaṃ
ekā purisakoṭi anupabbaji. So tehi parivuto aṭṭha māse padhānacariyaṃ caritvā
visākhapuṇṇamāya dhaññavatīnagare sudhaññaseṭṭhissa dhītāya dhaññavatiyā nāma dinnaṃ
madhupāyāsaṃ paribhuñjitvā mahāsālavane 1- divāvihāraṃ vītināmetvā sāyanhasamaye
titthakājīvakena dinnā aṭṭha tiṇamuṭṭhiyo gahetvā mahāsoṇabodhiṃ upasaṅkamitvā
aṭṭhattiṃsahatthavitthataṃ tiṇasantharakaṃ paññāpetvā pallaṅkaṃ ābhujitvā caturaṅgavīriyaṃ
adhiṭṭhāya mārabalaṃ vidhamitvā tīsu yāmesu tisso vijjā sacchikatvā
"anekajātisaṃsāraṃ .pe. Taṇhānaṃ khayamajjhagā"ti udānaṃ udānetvā sattasattāhaṃ
bodhisamīpeyeva vītināmetvā brahmuno āyācanaṃ adhivāsetvā dhammadesanāya
bhājanabhūte puggale upaparikkhanto attanā saha pabbajite koṭisaṅkhe
bhikkhū disvā taṅkhaṇeyeva anilapathena gantvā dhaññavatīnagarasamīpe
@Footnote: 1 Sī.,i. sahakāravane

---------------------------------------------------------------------------------------------
page260.
Dhanañjayuyyāne otaritvā tehi parivuto tesaṃ majjhe dhammacakkaṃ pavattesi. Tadā
koṭisatānaṃ abhisamayo ahosi. Tena vuttaṃ:-
       [1] "anomadassissa aparena      sambuddho dipaduttamo
           padumo nāma nāmena        asamo appaṭipuggalo.
       [2] Tassāpi asamaṃ sīlaṃ          samādhipi anantako
           asaṅkhyeyyaṃ ñāṇavaraṃ        vimuttipi anūpamā.
       [3] Tassāpi atulatejassa        dhammacakkappavattane
           abhisamayā tayo āsuṃ        mahātamapavāhanā"ti.
     Tattha asamaṃ sīlanti aññesaṃ sīlena asadisaṃ, uttamaṃ seṭṭhanti attho.
Samādhipi anantakoti samādhipi appameyyo, tassa anantabhāvo lokavivaraṇayamaka-
pāṭihāriyādīsu daṭṭhabbo. Ñāṇavaranti sabbaññutaññāṇaṃ, asādhāraṇañāṇāni vā.
Vimuttipīti arahattaphalavimuttipi bhagavato. Anūpamāti upamāvirahitā. Atulatejassāti
atulañāṇatejassa. "atulañāṇatejā"tipi pāṭho. Tassa "tayo abhisamayā"ti iminā
uttarapadena sambandho daṭṭhabbo. Mahātamapavāhanāti mahāmohavināsakā,
mohandhakāraviddhaṃsakāti attho.
     Athāparena samayena padumo bhagavā attano kaniṭṭhabhātaraṃ sālakumārañca
upasālakumārañca ñātisamāgame saparivāre pabbājetvā tesaṃ dhammaṃ desento
navuti koṭiyo dhammāmataṃ pāyesi. Yadā pana rammattherassa dhammaṃ desesi, tadā
asītikoṭīnaṃ tatiyo abhisamayo ahosi. Tena vuttaṃ:-
       [4] "paṭhamābhisamaye buddho         koṭisatamabodhayi
            dutiyābhisamaye dhīro          navutikoṭimabodhayi.

---------------------------------------------------------------------------------------------
page261.
       [5] Yadā ca padumo buddho        ovadī sakamatrajaṃ
           tadā asītikoṭīnaṃ            tatiyābhisamayo ahū"ti.
     Yadā pana subhāvitatto nāma rājā padumassa buddhassa buddhapadumavadanassa
santike koṭisatasahassaparivāro ehibhikkhupabbajjāya pabbajito, tasmiṃ sannipāte
bhagavā pātimokkhaṃ uddisi, so pana paṭhamo sannipāto ahosi.
     Athāparena samayena mahāpadumo munivasabho usabhasamagatī usabhavatīnagaraṃ
upanissāya vassaṃ upagañchi. Nagaravāsino manussā bhagavantaṃ dassanakāmā
upasaṅkamiṃsu. Tesaṃ bhagavā dhammaṃ desesi. Tattha ca bahavo manussā pasannacittā
pabbajiṃsu. Tato dasabalo tehi ca aññehi ca tīhi bhikkhusatasahassehi saddhiṃ
visuddhipavāraṇaṃ pavāresi. So dutiyo sannipāto ahosi. Ye pana tattha na
pabbajiṃsu, te kaṭhinānisaṃsaṃ sutvā pāṭipade pañcasu māsesu pañcānisaṃsadāyakaṃ
kaṭhinacīvaramadaṃsu. Tato taṃ bhikkhū dhammasenāpatiṃ aggasāvakaṃ visālamatiṃ sālattheraṃ
kaṭhinatthāratthaṃ yācitvā kaṭhinacīvaraṃ tassādaṃsu. Therassa kaṭhinacīvare kayiramāne
bhikkhū sibbane sahāyakā ahesuṃ. Padumo pana sammāsambuddho sūcicchidde
suttāni āvunitvā adāsi. Niṭṭhite pana cīvare bhagavā tīhi bhikkhusatasahassehi
cārikaṃ pakkāmi.
     Athāparena samayena sīhavikkantagāmī purisasīho viya buddhasīho
gosiṅgasālavanasadise paramasurabhikusumaphalabhāravinamitasākhāviṭape vimalakamalakuvalayasamalaṅkate
sisiramadhuravārivāhena paripūrite rurucamarasīhabyagghagajahayagavayamahiṃsādi-
vividhamigagaṇavicarite surabhikusumagandhāvabaddhahadayāhi bhamaramadhukarayuvatīhi anubhūtappacārāhi
samantato gumbagumbāyamāne 1- phalarasapamuditahadayāhi kākalisadisamadhuravirutāhi kokilavadhūhi
@Footnote: 1 Sī.,i. gumugumāyamāne

---------------------------------------------------------------------------------------------
page262.
Upagīyamāne paramaramaṇīye vivitte vijane yogānukūle pavane vassāvāsamupagañchi. Tasmiṃ
viharantaṃ saparivārakaṃ dasabalaṃ tathāgataṃ dhammarājaṃ buddhasiriyā virocamānaṃ disvā
manussā tassa dhammaṃ sutvā pasīditvā ehibhikkhupabbajjāya pabbajiṃsu. Tadā
dvīhi bhikkhusatasahassehi parivuto pavāresi. So tatiyo sannipāto ahosi. Tena
vuttaṃ:-
       [6] "sannipātā tayo āsuṃ       padumassa mahesino
           koṭisatasahassānaṃ            paṭhamo āsi samāgamo.
       [7] Kaṭhinatthārasamaye            uppanne kaṭhinacīvare
           dhammasenāpatitthāya          bhikkhū sibbiṃsu cīvaraṃ.
       [8] Tadā te vimalā bhikkhū        chaḷabhiññā mahiddhikā
           tīṇi satasahassāni            samiṃsu aparājitā.
       [9] Punāparaṃ so narāsabho        pavane vāsaṃ upāgami
           tadā samāgamo āsi         dvinnaṃ satasahassinan"ti.
     Tattha kaṭhinatthārasamayeti kaṭhinacīvarattharaṇasamaye. Dhammasenāpatitthāyāti
dhammasenāpatisālattheratthaṃ. Aparājitāti na parājitā, vibhattilopo daṭṭhabbo.
Soti so mahāpadumo. Pavaneti mahāvane. Vāsanti vassāvāsaṃ. Upāgamīti
upāgato. Dvinnaṃ satasahassinanti dvinnaṃ satasahassānaṃ. "tadā āsi samāgamo"tipi
pāṭho yadi atthi sundaro bhaveyya.
     Tadā tathāgate tasmiṃ vanasaṇḍe vasante amhākaṃ bodhisatto sīho
hutvā sattāhaṃ nirodhasamāpattiṃ samāpajjitvā nisinnaṃ disvā pasannacitto
hutvā padakkhiṇaṃ katvā sañjātapītisomanasso tikkhattuṃ sīhanādaṃ naditvā
sattāhaṃ buddhārammaṇaṃ pītiṃ avijahitvā pītisukheneva gocarāya apakkamitvā

---------------------------------------------------------------------------------------------
page263.
Jīvitapariccāgaṃ katvā payirupāsamāno aṭṭhāsi. Atha satthā tassa sattāhassa
accayena nirodhasamāpattiyo vuṭṭhāya narasīho sīhaṃ oloketvā "bhikkhusaṃghepissa
cittappasādo hotūti saṃgho āgacchatū"ti cintesi. Anekakoṭibhikkhū tāvadeva
āgañchiṃsu. Sīho saṃghepi cittaṃ pasādesi. Atha satthā tassa cittaṃ oloketvā
"anāgate gotamo nāma buddho bhavissatī"ti byākāsi. Tena vuttaṃ:-
       [10] "ahantena samayena       sīho āsiṃ migābhibhū
            pavivekamanubrūhantaṃ        pavane addasaṃ jinaṃ.
       [11] Vanditvā sirasā pāde    katvāna taṃ padakkhiṇaṃ
            tikkhattuṃ abhināditvā      sattāhaṃ jinamupaṭṭhahaṃ.
       [12] Sattāhaṃ varasamāpattiyā    vuṭṭhahitvā tathāgato
            manasā cintayitvāna       koṭibhikkhū samānayi.
       [13] Tadāpi so mahāvīro      tesaṃ majjhe viyākari
            aparimeyyito kappe      ayaṃ buddho bhavissati
            1- ahu kapilavhayā rammā  nikkhamitvā tathāgato. 1-
       [14] Padhānaṃ padahitvāna .pe.   hessāma sammukhā imaṃ.
       [15] Tassāpi vacanaṃ sutvā      bhiyyo cittaṃ pasādayiṃ
            uttariṃ vatamadhiṭṭhāsiṃ       dasapāramipūriyā"ti.
     Tattha pavivekamanubrūhantanti nirodhasamāpattiṃ samāpannanti attho.
Padakkhiṇanti tikkhattuṃ padakkhiṇaṃ katvā. Abhināditvāti tikkhattuṃ sīhanādaṃ naditvā.
Upaṭṭhahanti upaṭṭhahiṃ. Ayameva vā pāṭho. Varasamāpattiyāti nirodhasamāpattito
@Footnote: 1-1 cha.Ma. ime pāṭhā na dissanti

---------------------------------------------------------------------------------------------
page264.
Vuṭṭhahitvā. Manasā cintayitvānāti "sabbepi bhikkhū idha āgacchantū"ti manasāva
cintetvā. Samānayīti samāhari.
     Tassa pana padumassa bhagavato campakaṃ nāma nagaraṃ ahosi. Asamo nāma
rājā pitā ahosi. Mātāpi tassa asamā nāma, sālo ca upasālo ca dve
aggasāvakā, varuṇo nāmupaṭṭhāko, rādhā ca surādhā ca dve aggasāvikā,
mahāsoṇarukkho bodhi, aṭṭhapaṇṇāsahatthubbedhaṃ sarīraṃ, āyu vassasatasahassaṃ
ahosi, rūpādīhi guṇehi anuttarā uttarā nāmassa aggamahesī, rammakumāro
nāmassa atirammo tanayo ahosi. Tena vuttaṃ:-
       [16] "campakaṃ nāma nagaraṃ       asamo nāma khattiyo
            asamā nāma janikā       padumassa mahesino.
       [21] Sālo ca upasālo ca     ahesuṃ aggasāvakā
            varuṇo nāmupaṭṭhāko      padumassa mahesino.
       [22] Rādhā ceva surādhā ca    ahesuṃ  aggasāvikā
            bodhi tassa bhagavato       mahāsoṇoti vuccati.
       [24] Aṭṭhapaññāsaratanaṃ         accuggato mahāmuni
            pabhā niddhāvatī tassa      asamā sabbato disā.
       [25] Candappabhā sūriyappabhā     ratanaggimaṇippabhā
            sabbāpi tā hatā honti   patvā jinapabhuttamaṃ.
       [26] Vassasatasahassāni         āyu vijjati tāvade
            tāvatā tiṭṭhamāno so    tāresi janataṃ bahuṃ.
       [27] Paripakkamānase satte     bodhayitvā asesato
            sesake anusāsitvā      nibbuto so sasāvako.
@Footnote: 1 cha.Ma.,i. sabbaso      2 pāḷi. sesaññe anusāsetvā

---------------------------------------------------------------------------------------------
page265.
       [28] Uragova tacaṃ jiṇṇaṃ         vaddhapattaṃva pādapo
            jahitvā sabbasaṅkhāre      nibbuto so yathā sikhī"ti.
     Tattha ratanaggimaṇippabhāti ratanappabhā ca aggippabhā ca maṇippabhā ca.
Hatāti abhibhūtā. Jinapabhuttamanti jinassa sarīrappabhaṃ uttamaṃ patvā hatāti attho.
Paripakkamānaseti paripakkindriye veneyyasatte. Vaddhapattanti purāṇapattaṃ.
Pādapovāti pādapo viya. Sabbasaṅkhāreti sabbepi ajjhattikabāhire saṅkhāre.
"hitvā sabbasaṅkhāran"tipi pāṭho, soyevattho. Yathā sikhīti aggi viya
nirupādāno nibbutiṃ sugato gatoti. Sesamettha gāthāsu heṭṭhā vuttanayattā
uttānamevāti.
                      Padumabuddhavaṃsavaṇṇanā niṭṭhitā.
                       Niṭṭhito aṭṭhamo buddhavaṃso.
                          -------------
                       11. Nāradabuddhavaṃsavaṇṇanā
     padumabuddhe pana parinibbute tassa sāsane ca antarahite vassasatasahassāyukā
manussā anukkamena parihāyamānā dasavassāyukā ahesuṃ. Puna
vaḍḍhitvā asaṅkhyeyyāyukā hutvā parihāyamānā navutivassasahassāyukā ahesuṃ.
Tadā dasabaladharo tevijjo catuvesārajjavisārado vimuttisārado nārado nāma
narasattuttamo satthā loke udapādi. So cattāri asaṅkhyeyyāni
kappasatasahassañca pāramiyo pūretvā tusitabhavane nibbattitvā tato cavitvā dhaññavatī
nāma nagare sakavīriyavijitavāsudevassa sudevassa nāma rañño kule aggamahesiyā
nirūpamāya anomāya nāma deviyā kucchismiṃ paṭisandhiṃ aggahesi. So dasannaṃ
māsānaṃ accayena dhanañjayuyyāne mātukucchito nikkhami. Nāmaggahaṇadivase pana

---------------------------------------------------------------------------------------------
page266.
Nāmakaraṇe kayiramāne sakalajambudīpe manussānaṃ upabhogakkhamāni anurūpāni
ābharaṇāni ākāsato kapparukkhādīhi patiṃsu. Tenassa narānaṃ arahāni ābharaṇāni
ākāsato kapparukkhādīhi patiṃsu. Tenassa narānaṃ arahāni ābharaṇāni adāsīti
"nārado"ti nāmaṃ akaṃsu.
     So navavassasahassāni agāramajjhe vasi. Vijito vijitāvī vijitābhirāmo"ti 1-
tiṇṇaṃ utūnaṃ anucchavikā tayo pāsādā ahesuṃ. Tassa nāradakumārassa
kulasīlācārarūpasampannaṃ manonukūlaṃ vijitasenaṃ nāma ativiya dhaññaṃ khattiyakaññaṃ
aggamahesiṃ akaṃsu. Taṃ ādiṃ katvā vīsatisahassādhikaṃ itthīnaṃ satasahassaṃ ahosi.
Tassā vijitasenāya deviyā sabbalokānandakare nanduttarakumāre nāma jāte
so cattāri nimittāni disvā caturaṅginiyā mahatiyā senāya parivuto
nānāvirāgatanuvaravasananivasano āmukkamuttāhāramaṇikuṇḍalo varakeyūramakuṭakaṭakadharo
paramasurabhigandhakusumasamalaṅkato padasāva uyyānaṃ gantvā sabbābharaṇāni omuñcitvā
bhaṇḍāgārikassa hatthe datvā sayameva vimalanīlakuvalayadalasadisenātinisitenāsinā
paramaruciraratanavicittaṃ 2- sakesamakuṭaṃ chinditvā gaganatale khipi. Taṃ
sakko devarājā suvaṇṇacaṅkoṭakena paṭiggahetvā tāvatiṃsabhavane netvā tiyojanubbedhaṃ
sinerumuddhani sattaratanamayaṃ cetiyaṃ akāsi.
     Mahāpuriso pana devadattāni kāsāyāni vatthāni paridahitvā tattheva
uyyāne pabbaji. Purisasatasahassā ca taṃ anupabbajiṃsu. So sattāhaṃ tattheva
padhānacariyaṃ caritvā visākhapuṇṇamāya vijitasenāya aggamahesiyā dinnaṃ pāyāsaṃ
paribhuñjitvā tattheva uyyāne divāvihāraṃ  katvā sudassanuyyānapālena dinnā
aṭṭha tiṇamuṭṭhiyo gahetvā mahāsoṇabodhiṃ padakkhiṇaṃ katvā aṭṭhapaṇṇāsahatthavitthataṃ
@Footnote: 1 Sī.,i. jitābhirāmo               2 si.,i. virājitaṃ

---------------------------------------------------------------------------------------------
page267.
Tiṇasantharaṃ santharitvā nisīditvā mārabalaṃ vidhamitvā tīsu yāmesu tisso
vijjā uppādetvā sabbaññutaññāṇaṃ paṭivijjhitvā "anekajātisaṃsāraṃ .pe.
Taṇhānaṃ khayamajjhagā"ti udānaṃ udānetvā sattasattāhāni vītināmetvā brahmunā
yācito paṭiññaṃ datvā dhanañjayuyyāne attanā saha pabbajitehi satasahassabhikkhūhi
parivuto tattha dhammacakkaṃ pavattesi. Tadā koṭisatasahassānaṃ dhammābhisamayo ahosi.
Tena vuttaṃ:-
       [1] "padumassa aparena          sambuddho dipaduttamo
           nārado nāma nāmena       asamo appaṭipuggalo.
       [2] So buddho cakkavattissa      jeṭṭho dayitaoraso
           āmukkamālābharaṇo         uyyānaṃ upasaṅkami.
       [3] Tatthāsi rukkho yasavipulo     abhirūpo brahā 1- suci
           tamajjhappatvā nisīdi         mahāsoṇassa heṭṭhato.
       [4] Tattha ñāṇavaruppajji         anantaṃ vajirūpamaṃ
           tena vicini saṅkhāre        ukkujjamavakujjakaṃ.
       [5] Tattha sabbakilesāni         asesamabhivāhayi
           pāpuṇī kevalaṃ bodhiṃ         buddhañāṇe 2- ca cuddasa.
       [6] Pāpuṇitvāna sambodhiṃ        dhammacakkaṃ pavattayi
           koṭisatasahassānaṃ           paṭhamābhisamayo ahū"ti.
     Tattha cakkavattissāti cakkavattirañño. Jeṭṭhoti pubbajo. Dayitaorasoti
dayito piyo oraso putto, dayito orasi gahetvā lālito putto
dayitaoraso nāma. Āmukkamālābharaṇoti āmukkamuttāhārakeyūrakaṭakamakuṭakuṇḍalamālo.
Uyyānanti bahinagare dhanañjayuyyānaṃ nāmārāmaṃ 3- agamāsi.
@Footnote: 1 i. brahmā        2 i. buddhañāṇañca          3 Sī.,i. nāmuyyānaṃ

---------------------------------------------------------------------------------------------
page268.
     Tatthāsi rukkhoti tasmiṃ uyyāne eko kira rukkho rattasoṇo nāma
ahosi. So kira navutihatthubbedho samavaṭṭakkhandho sampannavividhaviṭapasākho
nīlabahalavipulapalāso sandacchāyo devatādhivuṭṭhattā vigatavividhavihagagaṇasañcāro
dharaṇītalatilakabhūto tarurajjaṃ viya kurumāno paramaramaṇīyadassano rattakusumasamalaṅkata-
sabbasākho devamanussanayanarasāyanabhūto ahosi. Yasavipuloti vipulayaso,
sabbalokavikhyāto attano sampattiyā sabbattha pākaṭo vissutoti attho,
keci "tatthāsi rukkho vipulo"ti paṭhanti. Brahāti mahanto, devānaṃ pāricchattaka-
sadisoti attho. Tamajjhappatvāti taṃ soṇarukkhaṃ patvā adhipatvā upagammāti
attho. Heṭṭhatoti tassa rukkhassa heṭṭhā.
     Ñāṇavaruppajjīti ñāṇavaraṃ udapādi. Anantanti appameyyaṃ appamāṇaṃ.
Vajirūpamanti vajirasadisaṃ tikhiṇaṃ, aniccānupassanādikassa vipassanāñāṇassetaṃ
adhivacanaṃ. Tena vicini saṅkhāreti tena vipassanāñāṇena rūpādike saṅkhāre vicini.
Ukkujjamavakujjakanti saṅkhārānaṃ udayañca vayañca 1- vicinīti attho. Tasmā
paccayākāraṃ sammasitvā ānāpānacatutthajjhānato vuṭṭhāya pañcasu khandhesu
abhinivisitvā udayabbayavasena 2- samapaññāsa lakkhaṇāni disvā yāva gotrabhuñāṇaṃ
vipassanaṃ vaḍḍhetvā ariyamaggānukkamena sakale buddhaguṇe paṭilabhīti attho.
     Tatthāti soṇarukkhe. Sabbakilesānīti sabbepi kilese, liṅgavipariyāsaṃ
katvā vuttaṃ. Keci "tattha sabbakilesehī"ti paṭhanti. Asesanti niravasesaṃ.
Abhivāhayīti maggodhinā ca kilesodhinā ca sabbe kilese abhivāhayi,
vināsamupanesīti attho. Bodhīti arahattamaggañāṇaṃ. Buddhañāṇe ca cuddasāti buddhañāṇāni
cuddasa. Tāni katamānīti? maggaphalañāṇāni aṭṭha, cha asādhāraṇañāṇānīti
@Footnote: 1 Sī.,i. udayavayyaṃ     2 Sī.,i. udayavyayavasena

---------------------------------------------------------------------------------------------
page269.
Evamimāni cuddasa buddhañāṇāni nāma, casaddo sampiṇḍanattho, tena aparānipi
catasso paṭisambhidāñāṇāni catuvesārajjañāṇāni catuyoniparicchedakañāṇāni
pañcagatiparicchedakañāṇāni dasabalañāṇāni sakale ca buddhaguṇe pāpuṇīti attho.
     Evaṃ buddhattaṃ patvā brahmāyācanaṃ adhivāsetvā dhanañjayuyyāne attanā
saha pabbajite satasahassabhikkhū sammukhe katvā dhammacakkaṃ pavattesi. Tadā
koṭisatasahassassa paṭhamābhisamayo ahosi. Tadā kira mahādoṇanagare doṇo nāma
nāgarājā gaṅgātīre 1- paṭivasati mahiddhiko mahānubhāvo mahājanena sakkato
garukato mānito pūjito. So yasmiṃ visaye janapadavāsino manussā tassa balikammaṃ
na karonti, tesaṃ visayaṃ avassena vā ativassena vā sakkharavassena vā
vināseti.
     Atha tīradassano nārado satthā doṇassa nāgarājassa vinayane bahūnaṃ
pāṇīnaṃ upanissayaṃ disvā mahatā bhikkhusaṃghena parivārito tassa nāgarājassa
nivāsanaṭṭhānamagamāsi. Tato taṃ manussā disvā evamāhaṃsu "bhagavā ettha
ghoraviso uggatejo mahiddhiko mahānubhāvo nāgarājā paṭivasati, so taṃ mā
viheṭhessati na gantabban"ti. Bhagavā pana tesaṃ vacanaṃ asuṇanto viya agamāsi.
Gantvā ca tatthassa nāgarājassa sakkāratthāya kate paramasurabhigandhe pupphasanthare
nisīdi. Mahājano kira "nāradassa ca munirājassa doṇassa ca nāgarājassa
dvinnampi yuddhaṃ passissāmā"ti sannipati.
     Atha ahināgo munināgaṃ tathā nisinnaṃ disvā makkhaṃ asahamāno sandissamānakāyo
hutvā padhūpāyi. Dasabalopi padhūpāyi. Puna nāgarājā pajjali. Munirājāpi
pajjali. Atha so nāgarājā dasabalassa sarīrato nikkhantāhi dhūmajālāhi ativiya kilantasarīro
@Footnote: 1 Sī.,i. rahade

---------------------------------------------------------------------------------------------
page270.
Dukkhaṃ asahamāno "visavegena naṃ māressāmī"ti visaṃ vissajjesi. Visassa vegena
sakalopi jambudīpo vinasseyya. Taṃ pana visaṃ dasabalassa sarīre ekalomampi
kampetuṃ nāsakkhi. Atha so nāgarājā "kā nu kho samaṇassa pavattī"ti
olokento saradasamaye sūriyaṃ viya candaṃ viya ca paripuṇṇaṃ chabbaṇṇāhi
buddharasmīhi virocamānaṃ vippasannavadanasobhaṃ bhagavantaṃ disvā "aho mahiddhiko
vatāyaṃ samaṇo, mayā pana attano balaṃ ajānantena aparaddhan"ti cintetvā
tānaṃ gavesī bhagavantaṃyeva saraṇamupagañchi. Atha nārado munirājā taṃ nāgarājaṃ
vinetvā tattha sannipatitassa mahājanassa cittappasādanatthaṃ yamakapāṭihāriyaṃ
akāsi. Tadā pāṇīnaṃ navutikoṭisahassāni arahatte patiṭṭhahiṃsu. So dutiyo
abhisamayo ahosi. Tena vuttaṃ:-
       [7] "mahādoṇaṃ nāgarājaṃ       vinayanto mahāmuni
           pāṭiheraṃ tadākāsi        dassayanto sadevake.
       [8] Tadā devamanussānaṃ        tamhi dhammappakāsane
           navutikoṭisahassāni 1-      tariṃsu sabbasaṃsayan"ti.
     Tattha pāṭiheraṃ tadākāsīti akāsi yamakapāṭihāriyanti attho. Ayameva vā
pāṭho. "tadā devamanussā vā"tipi pāṭho. Tattha devamanussānanti sāmiatthe
paccattaṃ. Tasmā devānaṃ manussānañca navutikoṭisahassānīti attho. Tariṃsūti
atikkamiṃsu.
     Yadā pana attano puttaṃ nanduttarakumāraṃ ovadi, tadā asītiyā
koṭisahassānaṃ tatiyābhisamayo ahosi. Tena vuttaṃ:-
       [9] "yamhi kāle mahāvīro     ovadī sakamatrajaṃ
           asītikoṭisahassānaṃ         tatiyābhisamayo ahū"ti.
@Footnote: 1 i. navutikoṭisahassānaṃ

---------------------------------------------------------------------------------------------
page271.
     Yadā pana thullakoṭṭhitanagare bhaddasālo ca vijitamitto ca dve
brāhmaṇasahāyakā amatarahadaṃ gavesamānā parisati nisinnaṃ ativisāradaṃ 1-
nāradasammāsambuddhaṃ addasaṃsu. Te bhagavato kāye dvattiṃsa mahāpurisalakkhaṇāni
disvā "ayaṃ loke vivaṭacchado sammāsambuddho"ti niṭṭhaṃ gantvā bhagavati
sañjātasaddhā saparivārā bhagavato santike pabbajiṃsu. Tesu pabbajitvā arahattaṃ
pattesu bhagavā bhikkhūnaṃ koṭisatasahassamajjhe pātimokkhaṃ uddisi, so paṭhamo
sannipāto ahosi. Tena vuttaṃ:-
       [10] "sannipātā tayo āsuṃ       nāradassa mahesino
             koṭisatasahassānaṃ           paṭhamo āsi samāgamo"ti.
     Yasmiṃ samaye nārado sammāsambuddho ñātisamāgame attano paṇidhānato
paṭṭhāya buddhavaṃsaṃ kathesi, tadā navutikoṭibhikkhusahassānaṃ dutiyo sannipāto
ahosi. Tena vuttaṃ:-
       [11] "yadā buddho buddhaguṇaṃ        sanidānaṃ pakāsayi
             navutikoṭisahassāni          samiṃsu vimalā tadā"ti.
     Tattha vimalāti vigatamalā, khīṇāsavāti 2- attho.
     Yadā pana mahādoṇanāgarājassa vinayane pasanno verocano nāma
nāgarājā gaṅgāya nadiyā tigāvutappamāṇaṃ sattaratanamayaṃ maṇḍapaṃ nimminitvā
saparivāraṃ bhagavantaṃ tattha nisīdāpetvā saparivāro sajanapade attano
dānaggadassanatthāya nimantetvā nāganāṭakāni ca tāḷāvacare vividhavesālaṅkāradhare
sannipātetvā mahāsakkārena bhagavato saparivārassa mahādānaṃ adāsi. Bhojanāvasāne
@Footnote: 1 Sī.,i. ativiya sāradaṃ     2 Ma. vimalānaṃ, khīṇāsavānanti

---------------------------------------------------------------------------------------------
page272.
Bhagavā mahāgaṅgaṃ otārento viya anumodanamakāsi. Tadā bhattānumodane 1-
dhammaṃ sutvā pasannānaṃ ehibhikkhupabbajjāya pabbajitānaṃ asītibhikkhusatasahassānaṃ
majjhe pātimokkhaṃ uddisi, so tatiyo sannipāto ahosi. Tena vuttaṃ:-
       [12] "yadā verocano nāgo      dānaṃ dadāti satthuno
             tadā samiṃsu jinaputtā        asītisatasahassiyo"ti.
     Tattha asītisatasahassiyoti satasahassānaṃ asītiyo.
     Tadā amhākaṃ bodhisatto isipabbajjaṃ pabbajitvā himavantapasse
assamaṃ māpetvā pañcasu abhiññāsu aṭṭhasu samāpattīsu ca ciṇṇavasī hutvā
paṭivasati. Atha tasmiṃ anukampāya nārado bhagavā asītiyā arahantakoṭīhi dasahi
ca anāgāmiphalaṭṭhehi upāsakasahassehi parivuto taṃ assamapadaṃ agamāsi. Tāpaso
bhagavantaṃ disvāva pamuditahadayo saparivārassa bhagavato nivāsatthāya assamaṃ
māpetvā sakalarattiṃ satthuguṇaṃ kittetvā bhagavato dhammakathaṃ sutvā punadivase
buddhassa uttarakuruṃ gantvā tato āhāraṃ āharitvā saparivārassa buddhassa mahādānaṃ
adāsi. Evaṃ sattāhaṃ mahādānaṃ datvā himavantato anagghaṃ lohitacandanaṃ āharitvā
tena lohitacandanena bhagavantaṃ pūjesi. Tadā naṃ dasabalo amaranaraparivuto dhammakathaṃ
kathetvā "anāgate gotamo nāma buddho bhavissatī"ti byākāsi. Tena vuttaṃ:-
       [13] "ahantena samayena          jaṭilo uggatāpano
            antalikkhacaro āsiṃ          pañcābhiññāsu pāragū.
       [14] Tadāpāhaṃ asamasamaṃ           sasaṃghaṃ saparijjanaṃ
            annapānena tappetvā       candanenābhipūjayiṃ.
@Footnote: 1 Sī.,i. bhuttānumodane

---------------------------------------------------------------------------------------------
page273.
       [15] Sopi maṃ tadā byākāsi       nārado lokanāyako
            aparimeyyito kappe         buddho loke bhavissati
            1- ahu kapilavhayā rammā     nikkhamitvā tathāgato. 1-
       [16] Padhānaṃ padahitvāna .pe.      hessāma sammukhā imaṃ.
       [17] Tassāpi vacanaṃ sutvā         bhiyyo hāsetva mānasaṃ
            adhiṭṭhahiṃ vataṃ uggaṃ           dasapāramipūriyā"ti.
     Tattha tadāpāhanti tadāpi ahaṃ. Asamasamanti asamā nāma atītā buddhā, 2-
tehi asamehi samaṃ tulyaṃ asamasamaṃ. Atha vā asamā visamā, samā visamā sādhavo,
tesu asamasamesu samo "asamasamo"ti vattabbe ekassa samasaddassa lopaṃ katvā
vuttanti veditabbaṃ, asamāvisamasamanti attho. Saparijjananti saupāsakajanaṃ. "sopi
maṃ tadā naramarūnaṃ, majjhe byākāsi cakkhumā"tipi pāṭho, so uttānatthova.
Bhiyyo hāsetva mānasanti uttarimhi hāsetvā 3- tosetvā hadayaṃ. Adhiṭṭhahiṃ
vataṃ ugganti uggaṃ vataṃ adhiṭṭhāsiṃ. "uttariṃ vatamadhiṭṭhāsiṃ, dasapāramipūriyā"tipi
pāṭho.
     Tassa pana bhagavato nāradassa dhaññavatī nāma nagaraṃ ahosi, sudevo
nāma khattiyo pitā, anomā nāma mātā, bhaddasālo ca jitamitto ca dve
aggasāvakā, vāseṭṭho nāma upaṭṭhāko, uttarā ca phaggunī ca dve aggasāvikā,
mahāsoṇarukkho bodhi, sarīraṃ aṭṭhāsītihatthubbedhaṃ ahosi. Tassa sarīrappabhā niccaṃ
yojanaṃ pharati, navutivassasahassāni āyu, tassa pana vijitasenā nāma aggamahesī,
nanduttarakumāro nāmassa putto ahosi. Vijito vijitāvī vijitābhirāmoti tayo
@Footnote: 1-1 cha.Ma. ime pāṭhā na dissanti
@2 Sī.,i. atītānāgatā buddhā       3 Sī. bhāvetvā

---------------------------------------------------------------------------------------------
page274.
Pāsādā ahesuṃ. So navavassasahassāni agāraṃ ajjhāvasi. So padasāva
mahābhinikkhamanaṃ nikkhamīti. Tena vuttaṃ:-
       [18] "nagaraṃ dhaññavatī nāma        sudevo nāma khattiyo
            anomā nāma janikā       nāradassa mahesino.
       [23] Bhaddasālo jitamitto       ahesuṃ aggasāvakā
            vāseṭṭho nāmupaṭṭhāko    nāradassa mahesino.
       [24] Uttarā phaggunī ceva       ahesuṃ aggasāvikā
            bodhi tassa bhagavato        mahāsoṇoti vuccati.
       [26] Aṭṭhāsītiratanāni          accuggato mahāmuni
            kañcanagghiyasaṅkāso        dasasahassī virocati. 1-
       [27] Tassa byāmappabhā kāyā    niddhāvati disodisaṃ
            nirantaraṃ divārattiṃ         yojanaṃ pharate sadā. 2-
       [28] Na keci tena samayena      samantā yojane janā
            ukkāpadīpe ujjālenti    buddharaṃsīhi otthaṭā.
       [29] Navutivassasahassāni         āyu vijjati tāvade
            tāvatā tiṭṭhamāno so     tāresi janataṃ bahuṃ.
       [30] Yathā uḷūhi gaganaṃ          vicittaṃ upasobhati
            tatheva sāsanaṃ tassa        arahantehi sobhati.
       [31] Saṃsārasotaṃ taraṇāya        sesake paṭipannake
            dhammasetuṃ daḷhaṃ katvā      nibbuto so narāsabho.
@Footnote: 1 i. virocatha ī. disā

---------------------------------------------------------------------------------------------
page275.
       [32] Sopi buddho asamasamo      tepi khīṇāsavā atulatejā
            sabbaṃ tamantarahitaṃ          nanu rittā sabbasaṅkhārā"ti.
     Tattha  kañcanagghiyasaṅkāsoti vividharatanavicittakañcanamayagghikasadisarūpasobho.
Dasasahassī virocatīti tassa pabhāya dasasahassīpi lokadhātu virocati. Virājatīti
attho. Tamevatthaṃ pakāsento bhagavā "tassa byāmappabhā kāyā niddhāvati
disodisanti āha. Tattha byāmappabhā kāyāti byāmappabhā viyāti byāmappabhā,
amhākaṃ bhagavato byāmappabhā viyāti attho.
     Na kecīti ettha nakāro paṭisedhattho, tassa ujjālentisaddena
sambandho daṭṭhabbo. Ukkāti daṇḍadīpikā. Ukkā vā padīpe vā kecipi
janā na ujjālentīti na pajjālenti. Kasmāti ce? buddhasarīrappabhāya
obhāsitattā. Buddharaṃsīhīti buddharasmīhi. Otthaṭāti adhigatā. 1-
     Uḷūhīti tārāhi, yathā tārāhi gaganatalaṃ vicittaṃ sobhati, tatheva tassa
sāsanaṃ arahantehi vicittaṃ upasobhatīti attho. Saṃsārasotaṃ taraṇāyāti
saṃsārasāgarassa taraṇatthaṃ. Sesake paṭipannaketi arahante ṭhapetvā
kalyāṇaputhujjanehi saddhiṃ sese sekkhapuggaleti attho. Dhammasetunti maggasetuṃ,
sesapuggale saṃsārato tāretuṃ dhammasetuṃ ṭhapetvā katasabbakicco hutvā
parinibbāyīti attho. Sesaṃ heṭṭhā vuttattā sabbattha uttānamevāti.
                      Nāradabuddhavaṃsavaṇṇanā niṭṭhitā.
                       Niṭṭhito navamo buddhavaṃso.
                         --------------
@Footnote: 1 Sī.,i.,Ma. otthaṭāti otthaṭāva adhigatā

---------------------------------------------------------------------------------------------
page276.
                      12. Padumuttarabuddhavaṃsavaṇṇanā
     nāradabuddhassa sāsanaṃ navutivassasahassāni 1- pavattitvā antaradhāyi. So
ca kappo vinassittha. Tato paraṃ kappānaṃ asaṅkhyeyyaṃ buddhā loke na uppajjiṃsu.
Buddhasuñño vigatabuddhāloko ahosi. Tato kappesu ca asaṅkhyeyyesu vītivattesu
ito kappasatasahassamatthake ekasmiṃ kappe eko vijitamāro ohitabhāro
merusāro asaṃsāro sattasāro sabbalokuttaro padumuttaro nāma buddho loke
udapādi. Sopi pāramiyo pūretvā tusitapure nibbattitvā tato cavitvā
haṃsavatīnagare sabbajanānandakarassa ānandassa nāma rañño aggamahesiyā
uditoditakule jātāya sujātāya deviyā kucchismiṃ paṭisandhiṃ aggahesi. Sā
devatāhi katārakkhā dasannaṃ māsānaṃ accayena haṃsavatuyyāne padumuttarakumāraṃ
vijāyi. Paṭisandhiyañcassa jātiyañca heṭṭhā vuttappakārāni pāṭihāriyāni ahesuṃ.
     Tassa kira jātiyaṃ padumavassaṃ vassi. Tenassa nāmaggahaṇadivase ñātakā
"padumuttarakumāro "tveva nāmaṃ akaṃsu. So dasavassasahassāni agāraṃ ajjhāvasi.
Naravāhanasavāhanavasavattināmakā tiṇṇaṃ utūnaṃ anucchavikā tayo cassa pāsādā
ahesu. Vasudattādevippamukhānaṃ itthīnaṃ satasahassāni vīsatisahassāni ca
paccupaṭṭhitāni ahesuṃ. So vasudattāya deviyā putte sabbaguṇānuttare
uttarakumāre nāma uppanne cattāri nimittāni disvā "mahābhinikkhamanaṃ
nikkhamissāmī"ti cintesi. Tassa cintitamatteva vasavattināmako pāsādo
kumbhakāracakkaṃ viya ākāsaṃ abbhuggantvā devavimānamiva puṇṇacando viya ca
gaganatalena gantvā bodhirukkhaṃ majjhekaronto sobhitabuddhavaṃsavaṇṇanāya
āgatapāsādo viya bhūmiyaṃ otari.
@Footnote: 1 Sī.,i. pañcanavutivassāni, Ma. pañcanavutivassasahassāni

---------------------------------------------------------------------------------------------
page277.
     Mahāpuriso kira tato pāsādato otaritvā 1- arahattaddhajabhūtāni
kāsāyāni vatthāni devadattiyāni pārupitvā tattheva pabbaji. Pāsādo
panāgantvā sakaṭṭhāneyeva aṭṭhāsi. Mahāsattena sahagatāya parisāya ṭhapetvā
itthiyo sabbe pabbajiṃsu. Mahāpuriso tehi saha sattāhaṃ padhānacariyaṃ caritvā 1-
visākhapuṇṇamāya ujjeninigame rucānandaseṭṭhidhītāya dinnaṃ madhupāyāsaṃ
paribhuñjitvā sālavane divāvihāraṃ katvā sāyanhasamaye sumittājīvakena dinnā
aṭṭha tiṇamuṭṭhiyo gahetvā salalabodhiṃ upagantvā taṃ padakkhiṇaṃ katvā
aṭṭhatiṃsahatthavitthataṃ tiṇasantharaṃ santharitvā pallaṅkaṃ ābhujitvā caturaṅgavīriyaṃ
adhiṭṭhāya samāraṃ mārabalaṃ vidhamitvā paṭhame yāme pubbenivāsaṃ
anussaritvā dutiye yāme dibbacakkhuṃ visodhetvā tatiye yāme paccayākāraṃ
sammasitvā ānāpānacatutthajjhānato vuṭṭhāya pañcasu khandhesu abhinivisitvā
udayabbayavasena samapaññāsa lakkhaṇāni disvā yāva gotrabhuñāṇaṃ vipassanaṃ
vaḍḍhetvā ariyamaggena sakalabuddhaguṇe paṭivijjhitvā sabbabuddhāciṇṇaṃ
"anekajātisaṃsāraṃ .pe. Taṇhānaṃ khayamajjhagā"ti udānaṃ udānesi. Tadā kira
dasasahassacakkavāḷabbhantaraṃ sakalampi alaṅkarontaṃ viya padumavassaṃ vassi. Tena
vuttaṃ:-
       [1] "nāradassa aparena       sambuddho dipaduttamo
           padumuttaro nāma jino     akkhobho sāgarūpamo.
       [2] Maṇḍakappo vā so āsi   yamhi buddho ajāyatha
           ussannakusalā janatā      tamhi kappe ajāyathā"ti.
@Footnote: 1-1 Sī.,i. ime pāṭhā na dissanti

---------------------------------------------------------------------------------------------
page278.
     Tattha sāgarūpamoti sāgarasadisagambhīrabhāvo. Maṇḍakappo vā so āsīti
ettha yasmiṃ kappe dve sammāsambuddhā uppajjanti, 1- ayaṃ maṇḍakappo
nāma. Duvidho hi kappo suññakappo asuññakappo cāti. Tattha suññakappe
buddhapaccekabuddhacakkavattino na uppajjanti. Tasmā guṇavantapuggalasuññattā
"suññakappo"ti vuccati.
     Asuññakappo pañcavidho sārakappo maṇḍakappo varakappo sāramaṇḍakappo
bhaddakappoti. Tattha guṇasārarahite 2- kappe guṇasāruppādakassa guṇasārajananassa
ekassa sammāsambuddhassa pātubhāvena "sārakappo"ti vuccati. Yasmiṃ pana kappe
dve lokanāyakā uppajjanti, so maṇḍakappoti vuccati. Yasmiṃ kappe tayo
buddhā uppajjanti, tesu paṭhamo dutiyaṃ byākaroti, dutiyo tatiyanti, tattha
manussā pamuditahadayā attanā patthitapaṇidhānavasena varayanti. Tasmā
"varakappo"ti vuccati. Yattha pana kappe cattāro buddhā uppajjanti, so
purimakappato visiṭṭhatarattā sāratarattā "sāramaṇḍakappo"ti vuccati. Yasmiṃ
kappe pañca buddhā uppajjanti, so "bhaddakappo"ti vuccati. So pana
atidullabho. Tasmiṃ pana kappe yebhuyyena sattā kalyāṇasukhabahulā honti.
Yebhuyyena tihetukā kilesakkhayaṃ karonti, duhetukā sugatigāmino honti,
ahetukā hetuṃ paṭilabhanti. Tasmā so kappo "bhaddakappo"ti vuccati. Tena
vuttaṃ "asuññakappo pañcavidho"tiādi. 3- Vuttañhetaṃ porāṇehi:-
          "eko buddho sārakappe      maṇḍakappe jinā duve
           varakappe tayo buddhā        sāramaṇḍe caturo buddhā
           pañca buddhā bhaddakappe       tato natthādhikā jinā"ti. 3-
@Footnote: 1 Sī.,i. uppajjanti sambahulā vā         2 Sī.,i. guṇasuññaguṇasārarahite
@3-3 Sī.,i. ime pāṭhā na dissanti

---------------------------------------------------------------------------------------------
page279.
     Yasmiṃ pana kappe padumuttaradasabalo uppajji, so sārakappopi samāno
guṇasampattiyā maṇḍakappasadisattā "maṇḍakappo"ti vutto. Opammatthe
vāsaddo daṭṭhabbo. Ussannakusalāti upacitapuññā. Janatāti khanasamūho.
     Padumuttaro pana purisuttaro bhagavā sattāhaṃ bodhipallaṅke vītināmetvā
"paṭhaviyaṃ pādaṃ nikkhipissāmī"ti dakkhiṇaṃ pādaṃ abhinīhari. Atha paṭhaviṃ
bhinditvā vimalakomalakesarakaṇṇikāni jalajāmalāvikasavipulapalāsāni thalajāni jalajāni
uṭṭhahiṃsu. Tesaṃ kira dhurapattāni navutihatthāni kesarāni tiṃsahatthāni kaṇṇikā
dvādasahatthā ekekassa navaghaṭappamāṇā reṇavo ahesuṃ. Satthā pana ubbedhato
aṭṭhapaṇṇāsahattho ahosi. Tassa ubhinnaṃ bāhānamantaraṃ aṭṭhārasahatthaṃ nalāṭaṃ
pañcahatthaṃ hatthapādā ekādasahatthā ahesuṃ. Tassa ekādasahatthena pādena
dvādasahatthāya kaṇṇikāya akkantamattāya navaghaṭappamāṇā reṇavo uṭṭhahitvā
aṭṭhapaṇṇāsahatthaṃ sarīrappadesaṃ uggantvā manosilācuṇṇavicuṇṇitaṃ viya katvā
paccottharanti. Tadupādāya satthā padumuttarotveva loke paññāyitthāti
saṃyuttabhāṇakā vadanti.
     Atha sabbalokuttaro padumuttaro bhagavā brahmāyācanaṃ sampaṭicchitvā
dhammadesanāya bhājanabhūte satte olokento mithilanagare devalaṃ sujātañcāti
dve rājaputte upanissayasampanne disvā taṅkhaṇaññeva anilapathena gantvā
mithiluyyāne otaritvā uyyānapālena dvepi rājakumāre pakkosāpesi. Tepi ca
"amhākaṃ pitucchāputto padumuttarakumāro pabbajitvā sammāsambodhiṃ pāpuṇitvā
amhākaṃ nagaraṃ sampatto, handa naṃ mayaṃ dassanāya upasaṅkamissāmā"ti
saparivārā padumuttaraṃ bhagavantaṃ upasaṅkamitvā parivāretvā nisīdiṃsu. Tadā
dasabalo tehi parivuto tārāgaṇaparivuto puṇṇacando viya virocamāno tattha

---------------------------------------------------------------------------------------------
page280.
Dhammacakkaṃ pavattesi, tadā koṭisatasahassānaṃ paṭhamo dhammābhisamayo ahosi. Tena
vuttaṃ:-
       [3] "padumuttarassa bhagavato        paṭhame dhammadesane
            koṭisatasahassānaṃ           dhammābhisamayo ahū"ti.
     Athāparena samayena saradatāpasasamāgame mahājanaṃ nirayasantāpena
santāpetvā dhammaṃ desento sattatiṃsasatasahassasaṅkhe sattakāye dhammāmataṃ
pāyesi, so dutiyo dhammābhisamayo ahosi. Tena vuttaṃ:-
       [4] "tato parampi vassante       tappayante ca pāṇino
            sattattiṃsasatasahassānaṃ        dutiyābhisamayo ahū"ti.
     Yadā pana ānandamahārājā vīsatiyā purisasahassehi vīsatiyā amaccehi
ca saddhiṃ padumuttarassa sammāsambuddhassa santike mithilanagare pāturahosi.
Padumuttaro ca bhagavā te sabbe ehibhikkhupabbajjāya pabbājetvā tehi
parivuto gantvā pitusaṅgahaṃ kurumāno haṃsavatiyā rājadhāniyā vasati. Tattha so
amhākaṃ bhagavā viya kapilapure gaganatale ratanacaṅkame caṅkamanto buddhavaṃsaṃ kathesi,
tadā paññāsasatasahassānaṃ tatiyo dhammābhisamayo ahosi. Tena vuttaṃ:-
       [5] "yamhi kāle mahāvīro       ānandaṃ upasaṅkami
           pitusantikaṃ upagantvā         āhanī amatadundubhiṃ.
       [6] Āhate amatabherimhi         vassante dhammavuṭṭhiyā
           paññāsasatasahassānaṃ          tatiyābhisamayo ahū"ti.
     Tattha ānandaṃ upasaṅkamīti pitaraṃ ānandarājānaṃ sandhāya vuttaṃ. Āhanīti
abhihani. Āhateti āhatāya. Amatabherimhīti amatabheriyā, liṅgavipallāso daṭṭhabbo.
"āsevite"tipi pāṭho, tassa āsevitāyāti attho. Vassante dhammavuṭṭhiyāti
dhammavassaṃ vassanteti attho. Idāni abhisamayakaraṇūpāyaṃ dassento:-

---------------------------------------------------------------------------------------------
page281.
       [7] "ovādako viññāpako         tārako sabbapāṇinaṃ
            desanākusalo buddho          tāresi janataṃ  bahun"ti
āha.
     Tattha ovādakoti saraṇasīladhutaṅgasamādānaguṇānisaṃsavaṇṇanāya ovadatīti
ovādako. Viññāpakoti catusaccaṃ viññāpetīti viññāpako, bodhako. Tārakoti
caturoghatārako.
     Yadā pana satthā mithilanagare mithiluyyāne koṭisatasahassabhikkhugaṇamajjhe
māghapuṇṇamāya puṇṇacandasadisavadano pātimokkhaṃ uddisi, so paṭhamo sannipāto
ahosi. Tena vuttaṃ:-
       [8] "sannipātā tayo āsuṃ         padumuttarassa satthuno
            koṭisatasahassānaṃ             paṭhamo āsi samāgamo"ti.
     Yadā pana bhagavā vebhārapabbatakūṭe vassāvāsaṃ vasitvā pabbatasandassanatthaṃ
āgatassa mahājanassa dhammaṃ desetvā navutikoṭisahassāni ehibhikkhubhāvena
pabbājetvā tehi parivuto pātimokkhaṃ uddisi, so dutiyo sannipāto ahosi.
Tena vuttaṃ:-
       [9] "yadā buddho asamasamo         vasi 1- vebhārapabbate
            navutikoṭisahassānaṃ            dutiyo āsi samāgamo"ti.
     Puna bhagavati guṇavati tilokanāthe mahājanassa bandhanamokkhaṃ kurumāne
janapadacārikaṃ caramāne asītikoṭisahassānaṃ bhikkhūnaṃ sannipāto ahosi. Tena
vuttaṃ:-
      [10] "puna cārikaṃ pakkante           gāmanigamaraṭṭhato
            asītikoṭisahassānaṃ             tatiyo āsi samāgamo"ti.
@Footnote: 1 i. vasati

---------------------------------------------------------------------------------------------
page282.
     Tattha gāmanigamaraṭṭhatoti gāmanigamaraṭṭhehi. Ayameva vā pāṭho, tassa
gāmanigamaraṭṭhehi nikkhamitvā pabbajitānanti attho.
     Tadā amhākaṃ bodhisatto anekadhanakoṭiko jaṭilo 1- nāma mahāraṭṭhiko
hutvā buddhappamukhassa saṃghassa sacīvaraṃ varadānamadāsi. Sopi taṃ bhattānumodanāvasāne
"anāgate kappasatasahassamatthake gotamo nāma buddho bhavissatī"ti byākāsi.
Tena vuttaṃ:-
       [11] "ahantena samayena        jaṭilo 2- nāma raṭṭhiko
            sambuddhappamukhaṃ saṃghaṃ         sabhattaṃ dussamadāsahaṃ.
       [12] Sopi maṃ buddho 3- byākāsi saṃghamajjhe nisīdiya
            satasahasse ito kappe     ayaṃ buddho bhavissati
            4- ahu kapilavhayā rammā   nikkhamitvā tathāgato. 4-
       [13] Padhānaṃ padahitvāna .pe.    hessāma sammukhā imaṃ.
       [14] Tassāpi vacanaṃ sutvā       uttariṃ vatamadhiṭṭhahiṃ
            akāsiṃ uggadaḷhaṃ dhitiṃ       dasapāramipūriyā"ti.
     Tattha sambuddhappamukhaṃ saṃghanti buddhappamukhassa saṃghassa, sāmiatthe
upayogavacanaṃ. Sabhattaṃ dussamadāsahanti sacīvaraṃ bhattaṃ adāsiṃ ahanti attho.
Uggadaḷhanti atidaḷhaṃ. Dhitinti vīriyaṃ akāsinti attho.
     Padumuttarassa pana bhagavato kāle titthiyā nāma nāhesuṃ. Sabbe
devamanussā buddhameva saraṇamagamaṃsu. Tena vuttaṃ:-
       [15] "byāhatā titthiyā sabbe    vimanā dummanā tadā
             na tesaṃ keci paricaranti     raṭṭhato nicchubhanti te.
@Footnote: 1 Sī.,i. jaṭiko       2 Sī.,i. jaṭiko
@3 Sī.,i. tadā        4-4 cha.Ma. ime pāṭhā na dissanti

---------------------------------------------------------------------------------------------
page283.
       [16] Sabbe tattha samāgantvā    upagañchuṃ buddhasantike
            tuvaṃ nātho mahāvīra        saraṇaṃ hohi cakkhuma.
       [17] "anukampako kāruṇiko      hitesī sabbapāṇinaṃ
            sampatte titthiye sabbe    pañcasīle patiṭṭhahi.
       [18] "evaṃ nirākulaṃ āsi       suññakaṃ titthiyehi taṃ
            vicittaṃ arahantehi         vasībhūtehi tādihī"ti.
     Tattha byāhatāti vihatamānadappā. Titthiyāti ettha titthaṃ veditabbaṃ.
Titthakaro veditabbo, titthiyā veditabbā. Tattha sassatādidiṭṭhivasena taranti
etthāti titthaṃ, laddhi. Tassā laddhiyā uppādako titthakaro, titthe bhavā
titthiyāti. Padumuttarassa kira bhagavato kāle titthiyā nāhesuṃ. Ye pana santi,
tepi īdisā ahesunti dassanatthaṃ "byāhatā titthiyā"tiādi vuttanti veditabbaṃ.
Vimanāti virūpamānasā. Dummanāti tasseva vevacanaṃ. Na tesaṃ keci paricarantīti
tesaṃ aññatitthiyānaṃ kecipi purisā parikammaṃ na karonti, na bhikkhaṃ denti,
na sakkaronti, na garuṃ karonti, na mānenti, na pūjenti, na āsanā vuṭṭhahanti,
na añjalikammaṃ karontīti attho. Raṭṭhatoti sakalaraṭṭhatopi. 1- Nicchubhantīti
nīharanti, ussādenti tesaṃ nivāsaṃ na dentīti attho, teti titthayā.
     Upagañchuṃ buddhasantiketi evaṃ tehi raṭṭhavāsīhi manussehi ussādiyamānā
sabbepi aññatitthiyā samāgantvā padumuttaradasabalameva saraṇamagamaṃsu. Tuvaṃ amhākaṃ
satthā nātho gati parāyanaṃ saraṇanti evaṃ vatvā saraṇamagamaṃsūti attho.
Anukampatīti anukampako. Karuṇāya caratīti kāruṇiko. Sampatteti samāgate
saraṇamupagate titthiye. Pañcasīle patiṭṭhahīti pañcasu sīlesu patiṭṭhāpesīti attho.
@Footnote: 1 Sī.,i. sakaraṭṭhatopi

---------------------------------------------------------------------------------------------
page284.
Nirākulanti anākulaṃ, aññehi laddhikehi asammissanti attho. Suññakanti suññaṃ
rittaṃ tehi titthiyehi. Tanti taṃ bhagavato sāsananti vacanaseso daṭṭhabbo.
Vicittanti vicittavicittaṃ. Vasībhūtehīti vasibhāvappattehi.
     Tassa pana padumuttarassa bhagavato haṃsavatī nāma nagaraṃ ahosi. Pitā
panassa ānando nāma khattiyo, mātā sujātā nāma devī, devalo ca
sujāto ca dve aggasāvakā, sumano nāmupaṭṭhāko, amitā ca asamā ca dve
aggasāvikā, salalarukkho bodhi, sarīraṃ aṭṭhapaṇṇāsahatthubbedhaṃ ahosi, sarīrappabhā cassa
samantā dvādasa yojanāni gaṇhi, vassasatasahassaṃ āyu ahosi, vasudattā
nāma aggamahesī, uttaro nāma putto ahosi, padumuttaro pana bhagavā
paramābhirāme nandārāme kira parinibbuto. Dhātuyo panassa na vikiriṃsu.
Sakalajambudīpavāsino manussā samāgamma dvādasayojanubbedhaṃ sattaratanamayaṃ
cetiyamakaṃsu tena vuttaṃ:-
       [19] "nagaraṃ haṃsavatī nāma        ānando nāma khattiyo
            sujātā nāma janikā       padumuttarassa satthuno.
       [20] 1- Navavassasahassāni       agāraṃ ajjhāvasi so
            nārī bāhano yasavatī       tayo pasādamuttamā. 1-
       [21] Ticattāḷīsa sahassāni       nāriyo samalaṅkatā
            vasuladattā nāma nārī      uttaro nāma atrajo.
       [22] Nimitte caturo disvā      pāsādenābhinikkhami
            sattāhaṃ padhānacāraṃ        acarī purisuttamo.
       [23] Brahmunā yācito santo    padumuttaro vināyako
            vattacakko mahāvīro       mithiluyyānamuttame.
@Footnote: 1 cha.Ma. ime pāṭhā na dissanti

---------------------------------------------------------------------------------------------
page285.
       [24] Devalo ca sujāto ca      ahesuṃ aggasāvakā
            sumano nāmupaṭṭhāko       padumuttarassa satthuno 1-
       [25] Amitā ca asamā ceva      ahesuṃ aggasāvikā
            bodhi tassa bhagavato        salaḷoti pavuccati.
       [26] Amito ceva tisso ca      ahesuṃ aggupaṭṭhakā
            hatthā ceva sucittā ca     ahesuṃ aggupaṭṭhikā.
       [27] Aṭṭhapaññāsaratanaṃ          accuggato mahāmuni
            kañcanagghiyasaṅkāso        dvattiṃsavaralakkhaṇo.
       [28] Kuṭṭā kavāṭā bhittī ca     rukkhā nagasiluccayā
            na tassāvaraṇaṃ atthi        samantā dvādasayojane.
       [29] Vassasatasahassāni          āyu vijjati tāvade
            tāvatā tiṭṭhamāno so     tāresi janataṃ bahuṃ.
       [30] Santāretvā bahujanaṃ       chinditvā sabbasaṃsayaṃ
            jalitvā aggikkhandhova      nibbuto so sasāvako.
       [31] Padumuttaro jino buddho     nandārāmamhi nibbuto
            tattheva tassa thūpavaro      dvādasubbedhayojano"ti.
     Tattha nagasiluccayāti nagasaṅkhātā siluccayā. Āvaraṇanti paṭicchādanaṃ
tirokaraṇaṃ. Dvādasayojaneti samantato dvādasayojane ṭhāne bhagavato sarīrappabhā
pharitvā rattindivaṃ tiṭṭhatīti attho. Sesagāthāsu sabbattha pākaṭamevāti.
@Footnote: 1 cha.Ma.,i. mahesino

---------------------------------------------------------------------------------------------
page286.
     Ito paṭṭhāya pāramipūraṇādipunappunāgatamatthaṃ saṅkhipitvā visesatthameva
vatvā gamissāma. Yadi pana vuttameva punappunaṃ vakkhāma, kadā antaṃ gamissati
ayaṃ saṃvaṇṇanāti.
                     Padumuttarabuddhavaṃsavaṇṇanā niṭṭhitā.
                       Niṭṭhito dasamo buddhavaṃso.
                         ---------------
                       13. Sumedhabuddhavaṃsavaṇṇanā
     padumuttare pana sammāsambuddhe parinibbute sāsanepissa antarahite
sattatikappasahassāni 1- buddhā nuppajjiṃsu, buddhasuññāni ahesuṃ. Ito paṭṭhāya
tiṃsakappasahassānaṃ matthake ekasmiṃ kappe sumedho sujāto cāti dve
sammāsambuddhā nibbattiṃsu. Tattha  adhigatamedho sumedho nāma bodhisatto pāramiyo
pūretvā tusitapure nibbattitvā tato cavitvā sudassananagare sudattassa nāma
rañño aggamahesiyā sudattāya nāma deviyā kucchismiṃ paṭisandhiṃ gahetvā
dasannaṃ māsānaṃ accayena sudassanuyyāne taruṇadivasakaro viya saliladharavivaragato
mātukucchito nikkhami. So navavassasahassāni agāraṃ ajjhāvasi. Tassa kira
sucandanakañcanasirivaḍḍhananāmakā tayo pāsādā ahesuṃ. Sumanamahādevippamukhāni
aṭṭhacattālīsa itthisahassāni paccupaṭṭhitāni ahesuṃ.
     So cattāri nimittāni disvā sumanadeviyā punabbasumitte nāma putte jāte
hatthiyānena mahābhinikkhamanaṃ nikkhamitvā pabbaji. Manussānañca koṭisatamanupabbaji.
So tehi parivuto aḍḍhamāsaṃ 2- padhānacariyaṃ caritvā visākhapuṇṇamāya nakulanigame
nakulaseṭṭhidhītāya dinnaṃ madhupāyāsaṃ paribhuñjitvā sālavane divāvihāraṃ vītināmetvā
@Footnote: 1 Sī.,i. sattatikappasatasahassāni         2 Sī.,i. aṭṭhamāse

---------------------------------------------------------------------------------------------
page287.
Sirivaḍḍhājīvakena dinnā aṭṭha tiṇamuṭṭhiyo gahetvā nīpabodhimūle vīsatihatthavitthataṃ
tiṇasantharaṃ santharitvā samāraṃ mārabalaṃ vidhamitvā abhisambodhiṃ pāpuṇitvā
"anekajātisaṃsāraṃ .pe. Taṇhānaṃ khayamajjhagā"ti udānaṃ udānetvā sattasattāhaṃ
bodhisamīpeyeva vītināmetvā aṭṭhame sattāhe brahmuno dhammadesanāyācanaṃ
sampaṭicchitvā bhabbapuggale olokento attano kaniṭṭhabhātikaṃ saraṇakumārañca
sabbakāmikumārañca attanā saddhiṃ pabbajitānaṃ bhikkhūnañca koṭisataṃ catusaccadhamma-
paṭivedhasamatthe disvā ākāsena gantvā sudassananagarasamīpe sudassanuyyāne
otaritvā uyyānapālena attano bhātike pakkosāpetvā tesaṃ parivārānaṃ
majjhe dhammacakkaṃ pavattesi, tadā koṭisatasahassānaṃ dhammābhisamayo ahosi, ayaṃ
paṭhamo abhisamayo. Tena vuttaṃ:-
       [1] "padumuttarassa aparena       sumedho nāma nāyako
           durāsado uggatejo        sabbalokuttamo jino
       [2] Pasannanetto sumukho        brahā uju patāpavā
           hitesī sabbasattānaṃ         bahū mocesi bandhanā.
       [3] Yadā buddho pāpuṇitvā      kevalaṃ bodhimuttamaṃ
           sudassanamhi nagare          dhammacakkaṃ pavattayi.
       [4] Tassābhisamayā 1- tīṇi       ahesuṃ dhammadesane
           koṭisatasahassānaṃ           paṭhamābhisamayo ahū"ti.
     Tattha uggatejoti uggatatejo. Pasannanettoti suṭṭhu pasannanayano,
dhovitvā majjitvā ṭhapitamaṇiguḷikā viya pasannāni nettāni honti. Tasmā so
"pasannanetto"ti vutto. Mudusiniddhanīlavimalasukhumapamukhācitasuppasannanayanoti attho.
@Footnote: 1 Ma.,ka. tassāpi abhisamayā

---------------------------------------------------------------------------------------------
page288.
"suppasannapañcanayano"tipi vattuṃ vaṭṭati. Sumukhoti paripuṇṇasaradasamayacandasadisavadano.
Brahāti aṭṭhāsītihatthappamāṇasarīrattā brahā mahanto. Aññehi asādhāraṇa-
sarīrappamāṇoti attho. Ujūti brahmujugato ujumeva uggatasarīro devanagare
samussitasuvaṇṇatoraṇasadisavarasarīroti attho. Patāpavāti vijjotamānasarīro. Hitesīti
hitagaveSī. Abhisamayā tīṇīti abhisamayā tayo, liṅgavipallāso katoti.
     Yadā pana bhagavā kumbhakaṇṇasadisānubhāvaṃ kumbhakaṇṇaṃ nāma manussabhakkhaṃ
yakkhaṃ mahāaṭavimukhe sandissamānaghorasarīraṃ vattaniaṭavisañcāraṃ pacchinditvā
pavattamānaṃ paccūsasamaye mahākaruṇāsamāpattiṃ samāpajjitvā tato vuṭṭhāya lokaṃ
olokento disvā ekakova asahāyo tassa yakkhassa bhavanaṃ gantvā anto
pavisitvā paññatte sirisayane nisīdi. Atha kho so yakkho makkhaṃ asahamāno daṇḍāhato
ghoraviso āsiviso viya saṅkuddho dasabalaṃ bhiṃsāpetukāmo attano attabhāvaṃ
ghorataraṃ katvā pabbatasadisaṃ sīlaṃ katvā sūriyamaṇḍalasadisāni akkhīni nimminitvā
naṅgalasīsasadisātidīghavipulatikhiṇadāṭhāyo katvā olambanīlavipulavisamodaro tālakkhandha-
sadisabāhucipiṭakavirūpavaṅkanāso pabbatabilasadisavipularattamukho thūlapiṅgalakharapharusakeso
atibhayānakadassano hutvā āgantvā sumedhassa bhagavato purato ṭhatvā padhūpāyanto
pajjalanto pāsāṇapabbataggijālasalilakaddamachārikāyudhaṅgāravālukappakārā navavidhā
vassavuṭṭhiyo vassetvāpi bhagavato lomaggamattampi cāletuṃ asakkonto "bhagavantaṃ
pañhaṃ pucchitvā māressāmī"ti āḷavako viya pañhaṃ pucchi. Atha bhagavā
pañhābyākaraṇena taṃ yakkhaṃ vinayamupanesi. Tato dutiyadivase kirassa raṭṭhavāsino
manussā sakaṭabharitena 1- bhattena saha rājakumāraṃ āharitvā yakkhassa adaṃsu. Atha
yakkho rājakumāraṃ buddhassa adāsi. Aṭavidvāre ṭhitamanussā bhagavantaṃ upasaṅkamiṃsu.
@Footnote: 1 Sī.,i.,Ma. haritena

---------------------------------------------------------------------------------------------
page289.
Tadā tasmiṃ samāgame dasabalo yakkhassa manonukūlaṃ dhammaṃ desento
navutikoṭisahassānaṃ pāṇīnaṃ dhammacakkhuṃ uppādesi, so dutiyo dhammābhisamayo ahosi.
Tena vuttaṃ:-
       [5] "punāparaṃ kumbhakaṇṇaṃ       yakkhaṃ so 1- damayī jino
           navutikoṭisahassānaṃ        dutiyābhisamayo ahū"ti.
     Yadā pana upakārinagare sirinandanuyyāne cattāri saccāni pakāsayi,
tadā asītikoṭisatasahassānaṃ tatiyo dhammābhisamayo ahosi. Tena vuttaṃ:-
       [6] "punāparaṃ amitayaso       catusaccaṃ pakāsayi
           asītikoṭisahassānaṃ        tatiyābhisamayo ahū"ti.
     Sumedhassāpi bhagavato tayo sāvakasannipātā ahesuṃ. Paṭhamasannipāte
sudassananagare koṭisatakhīṇāsavā ahesuṃ. Puna devakūṭe pabbate kathinatthate dutiye
navutikoṭiyo. Puna tatiye bhagavati cārikaṃ caramāne asītikoṭiyo ahesuṃ. Tena
vuttaṃ:-
       [7] "sannipātā tayo āsuṃ    sumedhassa mahesino
           khīṇāsavānaṃ vimalānaṃ       santacittāna tādinaṃ.
       [8] Sudassanaṃ nāma nagaraṃ 2-    upagañchi jino yadā
           tadā khīṇāsavā bhikkhū      samiṃsu satakoṭiyo.
       [9] Punāparaṃ devakūṭe        bhikkhūnaṃ kathinatthate
           tadā navutikoṭīnaṃ         dutiyo āsi samāgamo.
      [10] Punāparaṃ dasabalo         yadā carati cārikaṃ
           tadā asītikoṭīnaṃ         tatiyo āsi samāgamo"ti.
@Footnote: 1 pāḷi. yakkhañca     2 pāḷi. sudassanamhi nagare

---------------------------------------------------------------------------------------------
page290.
     Tadā amhākaṃ bodhisatto uttaro nāma sabbajanuttaro māṇavo hutvā
nidahitvā ṭhapitaṃyeva asītikoṭidhanaṃ vissajjetvā buddhappamukhassa saṃghassa mahādānaṃ
datvā tadā dasabalassa dhammaṃ sutvā saraṇesu patiṭṭhāya nikkhamitvā pabbaji.
Sopi naṃ satthā bhojanānumodanaṃ karonto "anāgate gotamo nāma buddho
bhavissatī"ti byākāsi. Tena vuttaṃ:-
      [11] "ahantena samayena       uttaro nāma māṇavo
           asītikoṭiyo mayhaṃ        ghare sannicitaṃ dhanaṃ.
      [12] Kevalaṃ sabbaṃ datvāna      sasaṃghe lokanāyake
           saraṇaṃ tassūpagañchiṃ         pabbajjaṃ abhirocayiṃ.
      [13] Sopi maṃ buddho byākāsi   karonto anumodanaṃ
           tiṃsakappasahassamhi         ayaṃ buddho bhavissati
           1- ahu kapilavhayā rammā  nikkhamitvā tathāgato. 1-
      [14] Padhānaṃ padahitvāna .pe.   hessāma sammukhā imaṃ.
Byākaraṇagāthā vitthāretabbā.
      [15] "tassāpi vacanaṃ sutvā     bhiyyo cittaṃ pasādayiṃ
           uttariṃ vatamadhiṭṭhāsiṃ       dasapāramipūriyā.
      [16] Suttantaṃ vinayañcāpi       navaṅgaṃ satthusāsanaṃ
           sabbaṃ pariyāpuṇitvāna      sobhayiṃ jinasāsanaṃ.
      [17] Tatthappamatto viharanto    nisajjaṭṭhānacaṅkame
           abhiññāpāramiṃ gantvā 2-  brahmalokamagañchahan"ti.
     Tattha sannicitanti nidahitaṃ nidhānavasena. Kevalanti sakalanti attho.
Sabbanti asesato datvā. Sasaṃgheti sasaṃghassa. Tassūpagañchinti taṃ upagañchiṃ,
@Footnote: 1-1 cha.Ma. ime pāṭhā na dissanti           2 Sī.,i.,ka. patvā

---------------------------------------------------------------------------------------------
page291.
Upayogatthe sāmivacanaṃ. Abhirocayinti pabbajiṃ. Tiṃsakappasahassamhīti tiṃsakappasahassesu
atikkantesūti attho.
     Tassa pana sumedhassa bhagavato sudassanaṃ nāma nagaraṃ ahosi. Sudatto
nāma rājā pitā, mātā sudattā nāma, saraṇo ca sabbakāmo ca dve
aggasāvakā, sāgaro nāmupaṭṭhāko, rāmā ca surāmā ca dve aggasāvikā,
mahānīparukkho bodhi, sarīraṃ aṭṭhāsītihatthubbedhaṃ ahosi, āyu navutivassasahassāni,
navavassasahassāni agāraṃ ajjhāvasi, sumanā nāmassa aggamahesī, punabbasumitto
nāma putto, hatthiyānena nikkhami. Sesaṃ gāthāsu dissati. Tena vuttaṃ:-
      [18] "sudassanaṃ nāma nagaraṃ       sudatto nāma khattiyo
           sudattā nāma janikā       sumedhassa mahesino.
      [19] 1- Navavassasahassāni       agāraṃ ajjhāvasi so
           sucando kañcano sirivaḍḍho   tayo pāsādamuttamā.
      [20] Tisoḷasasahassāni          nāriyo samalaṅkatā
           sumanā nāma nārī         punabbaso nāma atrajo.
      [21] Nimitte caturo disvā      hatthiyānena nikkhami
           anūnakaṃ aṭṭhamāsaṃ          padhānaṃ padahī jino.
      [22] Brahmunā yācito santo    sumedho lokanāyako
           vattacakko mahāvīro       sudassanuyyānamuttame. 1-
      [23] Saraṇo sabbakāmo ca       ahesuṃ aggasāvakā
           sāgaro nāmupaṭṭhāko      sumedhassa mahesino.
@Footnote: 1-1 cha.Ma. imā gāthāyo na dissanti

---------------------------------------------------------------------------------------------
page292.
      [24] Rāmā ceva surāmā ca     ahesuṃ aggasāvikā
           bodhi tassa bhagavato        mahānīpoti 1- vuccati.
      [25] 2- Uruvelā ceva yasavā ca ahesuṃ aggupaṭṭhakā
           yasodharā nāma sirimā ca    ahesuṃ aggupaṭṭhikā. 2-
      [26] Aṭṭhāsītiratanāni          accuggato mahāmuni
           obhāseti disā sabbā     cando tāragaṇe yathā.
      [27] Cakkavattimaṇī nāma         yathā tapati yojanaṃ
           tatheva tassa ratanaṃ         samantā pharati yojanaṃ.
      [28] Navutivassasahassāni         āyu vijjati tāvade
           tāvatā tiṭṭhamāno so     tāresi janataṃ bahuṃ.
      [29] Tevijjachaḷabhiññehi         balappattehi tādihi
           samākulamidaṃ āsi          arahantehi sādhuhi.
      [30] Tepi sabbe amitayasā      vippamuttā nirūpadhī
           ñāṇālokaṃ dassayitvā      nibbutā te mahāyasā"ti.
     Tattha canno tāragaṇe yathāti yathā nāma gagane paripuṇṇacando
tārāgaṇe obhāseti pakāseti, evameva sabbāpi disā obhāsetīti attho.
Keci "cando paṇṇaraso yathā"ti paṭhanti, so uttānatthova.
     Cakkavattimaṇī nāmāti yathā nāma cakkavattirañño maṇiratanaṃ catuhatthāyāmaṃ
sakaṭanābhisamapariṇāhaṃ caturāsītimaṇisahassaparivāraṃ tārāgaṇaparivutassa saradasamaya-
paripuṇṇarajanikarassa sirisamudayasobhaṃ avhayantamiva vepullapabbatato 4- paramaramaṇīyadassanaṃ
@Footnote: 1 cha.Ma. ka. nimbarukkhoti      2-2 cha.Ma. ime pāṭhā na dissanti
@3 pāḷi. sāsanaṃ             4 Ma. vipulapabbatato

---------------------------------------------------------------------------------------------
page293.
Maṇiratanamāgacchati, tassevaṃ āgacchantassa samantato yojanappamāṇaṃ okāsaṃ
ābhā pharati, evameva tassa sumedhassāpi bhagavato sarīrato ābhāratanaṃ samantato
yojanaṃ pharatīti attho.
     Tevijjachaḷabhiññehīti tevijjehi chaḷabhiññehi cāti attho. Balappattehīti
iddhibalappattehi. Tādihīti tādibhāvappattehi. Samākulanti saṅkiṇṇaṃ
ekakāsāvapajjotaṃ. Idanti sāsanaṃ sandhāyāha, mahītalaṃ vā. Amitayasāti amitaparivārā,
atulakittighoso vā. Nirūpadhīti caturupadhivirahitā. Sesamettha gāthāsu sabbattha
pākaṭamevāti.
                      Sumedhabuddhavaṃsavaṇṇanā niṭṭhitā.
                     Niṭṭhito ekādasamo buddhavaṃso.
                          -------------
                       14. Sujātabuddhavaṃsavaṇṇanā
     tato tassāparabhāge tasmiṃyeva maṇḍakappe anupubbena aparimitāyukesu sattesu
anukkamena parihāyitvā navutivassasahassāyukesu jātesu sujātarūpakāyo parisuddhajāto
sujāto nāma satthā loke udapādi. Sopi pāramiyo pūretvā tusitapure
nibbattitvā tato cavitvā sumaṅgalanagare uggatassa nāma rañño kule
pabhāvatiyā nāma aggamahesiyā kucchismiṃ paṭisandhiṃ gahetvā dasannaṃ māsānaṃ
accayena mātukucchito nikkhami. Nāmaggahaṇadivase cassa yāmaṃ karonto
sakalajambudīpe sabbasattānaṃ sukhaṃ janayanto jātoti "sujāto "tvevassa nāmamakaṃsu.
So navavassasahassāni agāraṃ ajjhāvasi. Sirī upasirī sirinando cāti tassa tayo
pāsādā ahesuṃ. Sirīnandādevippamukhāni tevīsati itthisahassāni paccupaṭṭhitāni
ahesuṃ.

---------------------------------------------------------------------------------------------
page294.
     So cattāri nimittāni disvā sirīnandādeviyā upasene nāma putte
uppanne haṃsavahaṃ nāma varaturaṅgamāruyha mahābhinikkhamanaṃ nikkhamitvā pabbaji.
Taṃ pana pabbajantaṃ manussānaṃ koṭi anupabbaji. Atha so tehi parivuto nava
māse padhānacariyaṃ caritvā visākhapuṇṇamāya sirīnandananagare sirīnandanaseṭṭhissa
dhītāya dinnaṃ paramamadhuraṃ madhupāyāsaṃ paribhuñjitvā sālavane divāvihāraṃ vītināmetvā
sāyanhasamaye sunandājīvakena dinnā aṭṭha tiṇamuṭṭhiyo gahetvā veḷubodhiṃ
upasaṅkamitvā tettiṃsahatthavitthataṃ tiṇasantharaṃ santharitvā sūriye dharamāneyeva
samāraṃ mārabalaṃ vidhamitvā sammāsambodhiṃ paṭivijjhitvā sabbabuddhānuciṇṇaṃ udānaṃ
udānetvā sattasattāhaṃ bodhisamīpeyeva vītināmetvā brahmunā āyācito
attano kaniṭṭhabhātikaṃ sudassanakumāraṃ purohitaputtaṃ devakumārañca catusaccadhamma-
paṭivedhasamatthe disvā ākāsena gantvā sumaṅgalanagarasamīpe sumaṅgaluyyāne
otaritvā uyyānapālena attano bhātikaṃ sudassanakumāraṃ purohitaputtaṃ
devakumārañca pakkosāpetvā tesaṃ saparivārānaṃ majjhe nisinno dhammacakkaṃ
pavattesi. Tattha asītiyā koṭīnaṃ dhammābhisamayo ahosi. Ayaṃ paṭhamābhisamayo ahosi.
     Yadā pana bhagavā sudassanuyyānadvāre mahāsālamūle yamakapaṭihāriyaṃ
katvā devesu tāvatiṃsesu vassāvāsaṃ upāgami, tadā sattattiṃsasatasahassānaṃ 1-
dhammābhisamayo ahosi. Ayaṃ dutiyo abhisamayo ahosi. Yadā pana sujāto dasabalo
pitusantikaṃ agamāsi, tadā saṭṭhisatasahassānaṃ dhammābhisamayo ahosi. Ayaṃ tatiyo
abhisamayo ahosi. Tena vuttaṃ:-
       [1] "tattheva maṇḍakappamhi      sujāto nāma nāyako
           sīhahanusabhakkhandho          appameyyo durāsado.
@Footnote: 1 Sī.,i. sattattiṃsasahassānaṃ, evamuparipi

---------------------------------------------------------------------------------------------
page295.
       [2] Candova vimalo buddho      sataraṃsīva patāpavā
           evaṃ sobhati sambuddho      jalanto siriyā sadā.
       [3] Pāpuṇitvāna sambuddho      kevalaṃ bodhimuttamaṃ
           sumaṅgalamhi nagare         dhammacakkaṃ pavattayi.
       [4] Desente 1- pavaraṃ dhammaṃ   sujāte lokanāyake 2-
           asītikoṭī abhisamiṃsu         paṭhame dhammadesane.
       [5] Yadā sujāto amitayaso     deve vassamupāgami
           sattattiṃsasatasahassānaṃ       dutiyābhisamayo ahu.
       [6] Yadā sujāto asamo 3-    upagañchi pitusantikaṃ
           saṭṭhisatasahassānaṃ          tatiyābhisamayo ahū"ti.
     Tattha tattheva maṇḍakappamhīti yasmiṃ maṇḍakappe sumedho bhagavā uppanno
tattheva kappe sujātopi bhagavā uppannoti attho. Sīhahanūti sīhassa viya hanu
assāti sīhahanu. Sīhassa pana heṭṭhimahanumeva puṇṇaṃ hoti, na uparimaṃ.
Assa pana mahāpurisassa sīhassa heṭṭhimahanu viya dvepi paripuṇṇāni dvādasiyaṃ
pakkhassa candasadisāni honti. 4- Tena vuttaṃ "sīhahanū"ti. 4- Usabhakkhandhoti
usabhasseva samappavaṭṭakkhandho, suvaṭṭitasuvaṇṇāliṅgasadisakkhandhoti attho.
Sataraṃsīvāti divasakaro viya. Siriyāti buddhasiriyā. Bodhimuttamanti uttamaṃ sambodhiṃ.
     Sudhammavatīnagare sudhammuyyāne āgatānaṃ manussānaṃ dhammaṃ desetvā
saṭṭhisatasahassāni ehibhikkhubhāvena pabbājetvā tesaṃ majjhe pātimokkhaṃ uddisi,
so paṭhamo sannipāto ahosi. Tato paraṃ tidivorohaṇe bhagavato paññāsasatasahassānaṃ
@Footnote: 1 pāḷiyaṃ desentoti dissati            2 pāḷiyaṃ sujāto lokanāyakoti dissati
@3 cha.Ma.,i. asamasamo                4-4 Sī.,i. ime pāṭhā na dissanti

---------------------------------------------------------------------------------------------
page296.
Dutiyo sannipāto ahosi. Puna "sudassanakumāro bhagavato santike pabbajitvā
arahattaṃ patto"ti sutvā "mayampi pabbajissāmā"ti āgatāni cattāri
purisasatasahassāni gahetvā sudassanatthero sujātaṃ narāsabhaṃ upasaṅkami. Tesaṃ
bhagavā dhammaṃ desetvā ehibhikkhupabbajjāya pabbājetvā caturaṅgasamannāgate
sannipāte pātimokkhaṃ uddisi, so tatiyo sannipāto ahosi. Tena vuttaṃ:-
       [7] "sannipātā tayo āsuṃ       sujātassa mahesino
           khīṇāsavānaṃ vimalānaṃ          santacittāna tādinaṃ.
       [8] Abhiññābalappattānaṃ          appattānaṃ bhavābhave
           saṭṭhisatasahassāni            paṭhamaṃ sannipatiṃsu te.
       [9] Punāparaṃ sannipāte          tidivorohaṇe jine
           paññāsasatasahassānaṃ          dutiyo āsi samāgamo.
      [10] Upasaṅkamanto narāsabhaṃ        sudassano 1- aggasāvako 2-
           catūhi satasahassehi           sambuddhaṃ upasaṅkamī"ti.
     Tattha appattānanti bhavābhave asampattānanti attho. "appavattā
bhavābhavetipi pāṭho, soyevattho, tidivorohaṇeti saggalokato otarante
kattukārake daṭṭhabbo. Kārakavipallāsena vuttaṃ. Atha vā tidivorohaṇeti
tidivato otaraṇe. Jineti jinassa, sāmiatthe bhummaṃ daṭṭhabbaṃ.
     Tadā kira amhākaṃ bodhisatto cakkavattirājā hutvā "buddho loke
uppanno"ti sutvā bhagavantaṃ upasaṅkamitvā dhammakathaṃ sutvā buddhappamukhassa
bhikkhusaṃghassa sattahi ratanehi saddhiṃ catumahādīparajjaṃ 3- datvā satthu santike
@Footnote: 1 Sī.,i. tassa yo     2 pāḷiyaṃ upasaṅkamma narāsabhaṃ tassa yo aggasāvakoti dissati
@3 Sī.,i. catudīpikamahārajjaṃ

---------------------------------------------------------------------------------------------
page297.
Pabbaji. Sakaladīpavāsino janā raṭṭhuppādaṃ gahetvā ārāmikakiccaṃ sādhetvā
buddhappamukhassa saṃghassa niccaṃ mahādānamadaṃsu. Sopi naṃ satthā "anāgate
gotamo nāma buddho bhavissatī"ti byākāsi. Tena vuttaṃ:-
       [11] "ahantena samayena       catudīpamhi issaro
            antalikkhacaro āsiṃ       cakkavattī mahabbalo.
       [13] Catudīpe mahārajjaṃ        ratane satta uttame
            buddhe niyyātayitvāna     pabbajiṃ tassa santike.
       [14] Ārāmikā janapade       uṭṭhānaṃ paṭipiṇḍiya
            upanenti bhikkhusaṃghassa      paccayaṃ sayanāsanaṃ.
       [15] Sopi maṃ tadā 1- byākāsi dasasahassimhi issaro
            tiṃsakappasahassamhi 2-      ayaṃ buddho bhavissati
            ahu kapilavhayā rammā     nikkhamitvā tathāgato.
       [16] Padhānaṃ padahitvāna .pe.   hessāma sammukhā imaṃ.
       [17] Tassāpi vacanaṃ sutvā      bhiyyo hāsaṃ janesahaṃ 3-
            adhiṭṭhahiṃ vataṃ uggaṃ        dasapāramipūriyā.
       [18] Suttantaṃ vinayañcāpi       navaṅgaṃ satthusāsanaṃ
            sabbaṃ pariyāpuṇitvāna      sobhayiṃ jinasāsanaṃ.
       [19] Tatthappamatto viharanto    brahmaṃ bhāvetva bhāvanaṃ
            abhiññāpāramiṃ gantvā 4-  brahmalokamagañchahan"ti.
@Footnote: 1 cha.ma  buddho               2 pāḷiyaṃ. tiṃsakappasahassānanti dissati
@3 pāḷiyaṃ jane ahanti dissati      4 pāḷi. patvā

---------------------------------------------------------------------------------------------
page298.
     Tattha catudīpamhīti saparivāradīpānaṃ catunnaṃ mahādīpānanti attho. Antalikkhacaroti
cakkaratanaṃ purakkhatvā ākāsacaro. Ratane sattāti hatthiratanādīni satta ratanāni.
Uttameti uttamāni. Atha vā uttame buddheti attho daṭṭhabbo. Niyyātayitvānāti
datvāna. Uṭṭhānanti raṭṭhuppādaṃ, āyanti attho. Paṭipiṇḍiyāti rāsiṃ
katvā saṅkaḍḍhitvā. Paccayanti cīvarādivividhaṃ paccayaṃ. Dasasahassimhi issaroti
dasasahassilokadhātuyaṃ issaro, tadetaṃ jātikkhettaṃ sandhāya vuttanti veditabbaṃ.
Anantānaṃ lokadhātūnaṃ issaro bhagavā. Tiṃsakappasahassamhīti ito paṭṭhāya
tiṃsakappasahassānaṃ matthaketi attho.
     Tassa pana sujātassa bhagavato sumaṅgalaṃ nāma nagaraṃ ahosi. Uggato
nāma rājā pitā, pabhāvatī nāma mātā, sudassano ca sudevo 1- ca dve
aggasāvakā, nārado nāmupaṭṭhāko, nāgā ca nāgasamālā ca dve aggasāvikā,
mahāveḷurukkho bodhi, so kira mandacchiddo ghanakkhandho paramaramaṇīyo
veḷuriyamaṇivaṇṇehi vimalehi pattehi sañchannavipulasākho mayūrapiñchakalāpo viya
virocittha. Tassa pana bhagavato sarīraṃ paṇṇāsahatthubbedhaṃ ahosi. Āyu
navutivassasahassāni, sirīnandā nāmassa aggamahesī, upaseno nāma putto,
tuṅgavarayānena nikkhami. So pana candavatīnagare silārāme parinibbāyi. Tena
vuttaṃ:-
       [20] "sumaṅgalaṃ nāma nagaraṃ       uggato nāma khattiyo
            mātā pabhāvatī nāma       sujātassa mahesino.
       [21] 2- Navavassasahassāni       agāraṃ ajjhāvasi so
            siri upasiri cando         tayo pāsādamuttamā. 2-
@Footnote: 1 Sī.,i. devo      2-2 cha.Ma. ime pāṭhā na dissanti

---------------------------------------------------------------------------------------------
page299.
       [22] 1- Tevīsatisahassāni       nāriyo samalaṅkatā
            sirinandā nāma nārī       upaseno nāma atrajo.
       [23] Nimitte caturo disvā      assayānena nikkhami
            anūnanavamāsāni           padhānaṃ padahī jino.
       [24] Brahmunā yācito santo    sujāto lokanāyako
            vattacakko mahāvīro       sumaṅgaluyyānamuttame. 1-
       [25] Sudassano sudevo ca 2-    ahesuṃ aggasāvakā
            nārado nāmupaṭṭhāko      sujātassa mahesino.
       [26] Nāgā nāgasamālā 3- ca   ahesuṃ aggasāvikā
            bodhi tassa bhagavato        mahāveḷūti vuccati.
       [27] So ca rukkho ghanakkhandho 4- acchiddo hoti pattiko
            uju vaṃso brahā hoti      dassanīyo manoramo.
       [28] Ekakkhandho pavaḍḍhitvā     tato sākhā pabhijjati
            yathā subaddho morahattho    evaṃ sobhati so dumo.
       [29] Na tassa kaṇṭakā honti     nāpi chiddaṃ mahā ahu
            vitthiṇṇasākho aviralo      sandacchāyo manoramo.
       [30] 5- Sudatto ceva citto ca  ahesuṃ aggupaṭṭhakā
            subhaddā ceva padumā ca     ahesuṃ aggupaṭṭhikā. 5-
       [31] Paññāsaratano āsi        uccattanena so jino
            sabbākāravarūpeto        sabbaguṇamupāgato.
@Footnote: 1-1 cha.Ma. ime pāṭhā na dissanti     2 Sī.,i. sudassano ca devo ca
@3 pāḷiyaṃ nāgasamānāti dissati         4 Sī.,i. jātaruciro, Ma. ghanaruciro
@5-5 cha.Ma. ayaṃ gāthā na dissanti

---------------------------------------------------------------------------------------------
page300.
       [32] Tassa pabhā asamasamā       niddhāvati samantato
            appamāṇo atuliyo        opammehi anūpamo.
       [33] Navutivassasahassāni         āyu vijjati tāvade
            tāvatā tiṭṭhamāno so     tāresi janataṃ bahuṃ.
       [34] Yathāpi sāgare ūmī        gagane tārakā yathā
            evaṃ tadā pāvacanaṃ        arahantehi cittitaṃ. 1-
       [35] So ca buddho asamasamo     guṇāni ca tāni atuliyāni
            sabbaṃ tamantarahitaṃ          nanu rittā sabbasaṅkhārā"ti.
     Tattha acchiddoti appacchiddo. "anudarā kaññā"tiādīsu viya daṭṭhabbaṃ.
Keci "../../bdpicture/chiddaṃ hoti parittakan"ti paṭhanti. Pattikoti bahupatto, kācamaṇivaṇṇehi 2-
pattehi sañchannoti attho. Ujūti avaṅko akuṭilo. Vaṃsoti veḷu. Brahāti
samantato mahā. Ekakkhandhoti avaniruho eko adutiyo cāti attho.
Pavaḍḍhitvāti vaḍḍhitvā. Tato sākhā pabhijjatīti tato vaṃsaggato pañcavidhā
sākhā nikkhamitvā pabhijjatha. "tato sākhā pabhijjathā"tipi pāṭho. Subaddhoti suṭṭhu
pañcabandhanākārena baddho. Morahatthoti ātapasannivāraṇatthaṃ kato baddho
morapiñchakalāpo vuccati.
     Na tassa kaṇṭakā hontīti tassa vaṃsassa kaṇṭakinopi rukkhassa kaṇṭakā
nāhesuṃ. Aviraloti aviralasākhāsañchanno. Sandacchāyoti ghanacchāyo aviralattāva
sandacchāyoti vutto. Paññāsaratano āsīti paññāsahattho ahosi. Sabbākāra-
varūpetoti sabbena ākārena varehiyeva upeto sabbākāravarūpeto nāma.
Sabbaguṇamupāgatoti anantarapadasseva vevacanamattaṃ.
@Footnote: 1 pāḷiyaṃ cittakanti dissati      2 Ma. marakatamaṇivaṇṇehi

Page 301-400.

page301.
     Appamāṇoti pamāṇarahito, pamāṇaṃ gahetuṃ asakkuṇeyyattā vā appamāṇo.
Atuliyoti atulo, kenaci asadisoti attho. Opammehīti upamitabbehi. Anūpamoti
upamārahito, "iminā ca iminā ca sadiso"ti vattuṃ asakkuṇeyyabhāvato anūpamoti
attho. Guṇāni ca tānīti guṇā ce te, sabbaññutaññāṇādayo guṇāti attho.
Liṅgavipallāsena vuttaṃ. Sesaṃ sabbattha uttānatthamevāti.
                      Sujātabuddhavaṃsavaṇṇanā niṭṭhitā.
                      Niṭṭhito dvādasamo buddhavaṃso.
                         ---------------
                       15. Piyadassībuddhavaṃsavaṇṇanā
     sujātassa pana aparabhāge ito aṭṭhakappasatādhikasahassakappamatthake ekasmiṃ
kappe piyadassī atthadassī dhammadassīti tayo buddhā nibbattiṃsu. Tattha piyadassī
nāma bhagavā pāramiyo pūretvā tusitapure nibbattitvā tato cavitvā
sudhaññavatīnagare sudattassa nāma raṇño aggamahesiyā candasadisavadanāya
candādeviyā nāma kucchismiṃ paṭisandhiṃ gahetvā dasannaṃ māsānaṃ accayena
varuṇuyyāne mātukucchito nikkhami, tassa pana nāmaggahaṇadivase lokassa piyānaṃ
pāṭihāriyavisesānaṃ dassitattā "piyadassī"tveva nāmamakaṃsu. So navavassasahassāni
agāraṃ ajjhāvasi. Tassa kira sunimmalavimalagiribrahānāmakā tayo pāsādā ahesuṃ.
Vimalāmahādevippamukhāni tettiṃsa itthisahassāni paccupaṭṭhitāni ahesuṃ.
     So cattāri nimittāni disvā vimalādeviyā kañcanaveḷe nāma putte
uppanne ājaññarathena mahābhinikkhamanaṃ nikkhamitvā pabbaji. Ekā ca naṃ
purisakoṭi anupabbaji. So tehi parivuto mahāpuriso cha māse padhānacariyaṃ

---------------------------------------------------------------------------------------------
page302.
Caritvā visākhapuṇṇamāyā varuṇabrāhmaṇagāme vasabhabrāhmaṇassa dhītāya dinnaṃ
madhupāyāsaṃ paribhuñjitvā sālavane divāvihāraṃ vītināmetvā sujātājīvakena dinnā
aṭṭha tiṇamuṭṭhiyo gahetvā kakudhabodhiṃ upasaṅkamitvā tepaññāsahatthavitthataṃ
tiṇasantharaṃ santharitvā pallaṅkaṃ ābhujitvā sabbaññutaññāṇaṃ paṭivijjhitvā
"anekajātisaṃsāran"ti udānaṃ udānetvā tattheva sattasattāhaṃ vītināmetvā
attanā saha pabbajitānaṃ ariyadhammapaṭivedhasamatthataṃ ñatvā ākāsena tattha
gantvā usabhavatīnagarasamīpe usabhavatuyyāne otaritvā bhikkhukoṭiparivuto dhammacakkaṃ
pavattesi. Tadā koṭisatasahassānaṃ dhammābhisamayo ahosi. Ayaṃ paṭhamo abhisamayo.
     Puna usabhavatiyā nāma nagarassa avidūre sudassanapabbate sudassano
nāma devarājā paṭivasati. So micchādiṭṭhiko ahosi. Sakalajambudīpe pana manussā
tassa anusaṃvaccharaṃ satasahassagghanikaṃ baliṃ upasaṃharanti. So sudassano devarājā
nararājena saddhiṃ ekāsane nisīditvā baliṃ sampaṭicchati. Atha piyadassī bhagavā
"tassa sudassanassa devarājassa taṃ diṭṭhigataṃ vinodessāmī"ti tasmiṃ devarāje
yakkhasamāgamaṃ gate tassa bhavanaṃ pavisitvā sirisayanaṃ āruhitvā chabbaṇṇaraṃsiyo
muñcanto yugandharapabbate saradasamaye sūriyo viya nisīdi. Tassa parivāraparicārikā
devatāyo mālāgandhavilepanādīhi dasabalaṃ pūjetvā pavivāretvā aṭṭhaṃsu.
     Sudassanopi devarājā yakkhasamāgamato āgacchanto attano bhavanato
chabbaṇṇarasmiyo niccharante disvā cintesi "aññesu pana divasesu mama
bhavanassa edisī anekaraṃsijālasamujjalavibhūti na diṭṭhapubbā. Ko nu kho idha
paviṭṭho devo vā manusso vā"ti olokento udayagirisikharamatthake
saradasamayadivasakaramiva chabbaṇṇaraṃsijālena abhijalantaṃ nisinnaṃ bhagavantaṃ disvā
cintesi "ayaṃ muṇḍakasamaṇo mama parivārena parijanena parivuto varasayane

---------------------------------------------------------------------------------------------
page303.
Nisinno"ti kodhābhibhūtamānaso "handāhaṃ imassa attano balaṃ dassessāmī"ti
cintetvā sakalaṃ taṃ pabbataṃ ekajālamakāsi. 1- "iminā aggijālena chārikābhūto
muṇḍakasamaṇo"ti olokento anekaraṃsijālavisaravipphuritavarasarīraṃ pasannavadanavaṇṇasobhaṃ
vippasannacchavirāgaṃ dasabalamabhijjalantaṃ disvā cintesi "ayaṃ samaṇo aggidāhaṃ
sahati, handāhaṃ imaṃ samaṇaṃ udakoghena osādetvā māressāmī"ti atigambhīraṃ
udakoghaṃ vimānābhimukhaṃ pavattesi.
     Tato udakoghena puṇṇe tasmiṃ vimāne nisinnassa tassa bhagavato cīvare
aṃsumattaṃ vā sarīre lomamattaṃ vā na temittha. Tato sudassano devarājā
"iminā samaṇo nirassāso mato bhavissatī"ti mantvā udakaṃ saṅkhipitvā
olokento bhagavantaṃ asitajaladharavivaragataṃ saradasamayarajanikaramiva vividharaṃsijālavisarena
virocamānaṃ sakaparisaparivutaṃ nisinnaṃ disvā attano makkhaṃ asahamāno "handa
māressāmi nan"ti kodhena navavidhaāvudhavassaṃ vassesi, athassa bhagavato ānubhāvena
sabbāvudhāni nānāvidhaparamaruciradassanā surabhikusumamālā hutvā dasabalassa pādamūle
nipatiṃsu.
     Tato taṃ acchariyaṃ disvā sudassano devarājā paramakupitamānaso bhagavantaṃ
ubhohi hatthehi pādesu gahetvā attano bhavanato nīharitukāmo ukkhipitvā
mahāsamuddaṃ atikkamitvā cakkavāḷapabbataṃ gantvā "kiṃ nu kho samaṇo jīvati vā
mato vā"ti olokento tasmiṃyeva āsane nisinnaṃ disvā "aho mahānubhāvo
ayaṃ samaṇo, nāhaṃ imaṃ samaṇaṃ ito nikkaḍḍhituṃ sakkomi. Yadi hi maṃ koci
jānissati, anappako me ayaso bhavissati, yāvimaṃ koci na passati, tāva naṃ
vissajjetvā gamissāmī"ti cintesi.
@Footnote: 1 Sī.,i.,Ma. ekajālamālamakāsi

---------------------------------------------------------------------------------------------
page304.
     Atha dasabalo tassa cittācāraṃ ñatvā tathā adhiṭṭhāsi, yathā naṃ sabbe
devamanussā passanti. Tasmiñca divase sakalajambudīpe ekasatarājāno tasseva
upahāradānatthāya sannipatiṃsu. Te bhagavato pāde gahetvā nisinnaṃ sudassanaṃ
devarājānaṃ nararājāno disvā "amhākaṃ devarājā munirājassa piyadassissa
satthuno pādaparicariyaṃ karoti, aho buddhā nāma acchariyā, aho buddhaguṇā
visiṭṭhā"ti bhagavati pasannacittā sabbe bhagavantaṃ namassamānā sirasmiṃ añjaliṃ
katvā aṭṭhaṃsu. Tattha piyadassī bhagavā taṃ sudassanaṃ devarājānaṃ pamukhaṃ katvā
dhammaṃ desesi. Tadā devamanussānaṃ navutikoṭisahassāni arahattaṃ pāpuṇiṃsu. So
dutiyo abhisamayo ahosi.
     Yadā pana navayojanappamāṇe kumudanagare buddhapaccatthiko devadatto viya
soṇatthero nāma mahāpadumakumārena saddhiṃ mantetvā tassa pitaraṃ ghātetvā
puna piyadassībuddhassa vadhāya nānappakāraṃ payogaṃ katvāpi ghātetuṃ asakkonto
so doṇamukhanāgarājārohaṃ pakkosāpetvā taṃ palobhetvā tamatthaṃ ārocesi
"yadā panāyaṃ samaṇo piyadassī imaṃ nagaraṃ piṇḍāya pavisati, tadā doṇamukhaṃ
nāma gajavaraṃ vissajjetvā piyadassīsamaṇaṃ mārehī"ti.
     Atha so āroho hitāhitavicāraṇarahito rājavallabho "ayaṃ samaṇo
ṭhānantarāpi maṃ cāveyyā"ti mantvā "sādhū"ti sampaṭicchitvā dutiyadivase
dasabalassa nagarappavesanasamayaṃ sallakkhetvā sujātamatthakapiṇḍakumbhanalāṭaṃ 1-
dhanusadisadīghasuṇḍataṭaṃ suvipulamudukaṇṇaṃ madhupiṅgalanayanaṃ sundarakkhandhāsanaṃ
anuvaṭṭaghanajaghanaṃ nicitagūḷhajānuantaraṃ īsāsadisaruciradantaṃ suvāladhiṃ apacitamecakaṃ
sabbalakkhaṇasampannaṃ asitajaladharasadisacārudassanaṃ sīhavikkantalalitagāminaṃ jaṅgamamiva
@Footnote: 1 Sī....thalaṃ

---------------------------------------------------------------------------------------------
page305.
Dharādharaṃ sattappatiṭṭhaṃ sattadhā pabhinnaṃ sabbaso vissavantaṃ viggahavantamiva 1-
antakaṃ upasaṅkamitvā piṇḍakabaḷañjanadhūpalepādiviseseti bhiyyopi mattappamattaṃ
katvā arivāraṇavāraṇaṃ erāvaṇavāraṇamiva arijanavāraṇaṃ munivāraṇaṃ māraṇatthāya
pesesi. Atha so dviradavaro muttamattova gajamahiṃsaturaṅganaranāriyo hantvā
hatarudhiraparirañjitasadantakarasarīro antajālapariyonaddhanayano sakaṭakavāṭakūṭāgāra-
dvāratoraṇādīni bhañjitvā kākakulalagijjhādīhi 2- anupariyāyamāno hatamahiṃsanaraturaṅga-
diradādīnaṃ aṅgāni ālumpitvā manussabhakkho yakkho viya bhakkhayanto
dūratova dasabalaṃ sissagaṇaparivutaṃ āgacchantaṃ disvā anilagaruḷasadisavego vegena
bhagavantamabhigañchi.
     Atha puravāsino pana janā bhayasantāpaparipūritamānasā pāsādapākāracayatarūpagatā
tathāgatābhimukhamabhidhāvantaṃ disvā hāhākārasaddamakaṃsu. Keci pana
upāsakā taṃ nānappakārehi nayehi nivārayitumārabhiṃsu. Atha so buddhanāgo
hatthināgamāyantamoloketvā karuṇāvipphārasītalahadayo mettāya taṃ phari. Tato so
hatthināgo mettāpharaṇena mudukatahadayasantāno attano dosāparādhaṃ ñatvā
lajjāya bhagavato purato ṭhātuṃ asakkonto paṭhaviyaṃ parisanto viya sirasā bhagavato
pādesu nipati. Evaṃ nipanno pana so timiranikarasadisasarīro sañjhāppabhānurañjita-
varakanakagirikharasamīmupagato asitasaliladharanikaro viya virocittha.
     Athevaṃ munirājapādamūle karirājānaṃ sirasā nipatantaṃ disvā nāgarajanā
paramapītipūritahadayā sādhukārasīhanādaṃ ukkuṭṭhisaddaṃ pavattayiṃsu. Surabhikusumamālā-
candanagandhacuṇṇālaṅkārādīhi taṃ anekappakāraṃ pūjesuṃ. Samantato celukkhepā
pavattiṃsu. Gaganatale suradundubhiyo abhinadiṃsu. Atha bhagavā tamasitagirisikharamiva
@Footnote: 1 Sī.,i. vibbhamantamiva    2 Ma. kākavaka...

---------------------------------------------------------------------------------------------
page306.
Pādamūle nipannaṃ diradavaraṃ oloketvā aṅkusadhajajālasaṅkhacakkālaṅkatena karatalena
gajavaramatthakaṃ parāmasitvā tassa cittācārānukūlāya dhammadesanāya taṃ anusāsi:-
                 "gajavara vadato suṇohi vācaṃ
                  mama hitamatthayutañca taṃ bhajāhi
                  tava vadhanirataṃ paduṭṭhabhāvaṃ
                  apanaya santamupehi cārudanti.
                  Lobhena dosena ca mohato vā
                  yo pāṇino hiṃsati vāraṇinda
                  so pāṇaghātī sucirampi kālaṃ
                  dukkhaṃ sughoraṃ narakenubhoti.
                  Mākāsi mātaṅga punevarūpaṃ
                  kammaṃ pamādena madena vāpi
                  avīciyaṃ dukkhamasayha kappaṃ
                  pappoti pāṇaṃ atipātayanto.
                  Dukkhaṃ sughoraṃ narakenubhotvā
                  manussalokaṃ yadi yāti bhiyyo
                  appāyuko hoti virūparūpo
                  vihiṃsako dukkhavisesabhāgī.
                  Yathā ca pāṇā paramaṃ piyā te
                  mahājane kuñjara mandanāga
                  tathā parassāpi piyāti ñatvā
                  pāṇātipāto parivajjanīyo.

---------------------------------------------------------------------------------------------
page307.
                  Dose ca hiṃsānirate viditvā
                  pāṇātipātā virate guṇe ca
                  pāṇātipātaṃ parivajjaya tvaṃ 1-
                  sagge sukhaṃ icchasi ce parattha.
                  Pāṇātipātā virato sudanto
                  piyo manāpo bhavatīdha loke
                  kāyassa bhedā ca paraṃ panassa
                  saggādhivāsaṃ kathayanti buddhā.
                  Dukkhāgamaṃ nicchati koci loke
                  sabbopi jāto sukhamesateva
                  tasmā mahānāga vihāya hiṃsaṃ
                  bhāvehi mettaṃ karuṇañca kāle"ti.
     Athevaṃ dasabalenānusāsiyamāno dantivaro saññaṃ paṭilabhitvā paramavinīto
vinayācārasampanno sisso viya ahosi. Evaṃ so piyadassī bhagavā amhākaṃ
satthā viya dhanapālaṃ doṇamukhaṃ karivaraṃ damitvā tattha mahājanasamāgame dhammaṃ
desesi. Tadā asītikoṭisahassānaṃ dhammābhisamayo ahosi. Ayaṃ tatiyo abhisamayo
ahosi. Tena vuttaṃ:-
       [1] "sujātassa aparena        sayambhū lokanāyako
           durāsado asamasamo        piyadassī mahāyaso.
       [2] Sopi buddho amitayaso      ādiccova virocati
           nihantvāna tamaṃ sabbaṃ 2-    dhammacakkaṃ pavattayi.
@Footnote: 1 Sī.,i. parivajjayitvā               2 cha.Ma. sabbaṃ tamaṃ nihantvāna

---------------------------------------------------------------------------------------------
page308.
       [3] Tassāpi atulatejassa       ahesuṃ abhisamayā tayo
           koṭisatasahassānaṃ          paṭhamābhisamayo ahu.
       [4] Sudassano devarājā       micchādiṭṭhimarocayi
           tassa diṭṭhiṃ vinodento     satthā dhammamadesayi.
       [5] Janasannipāto atulo       mahāsannipatī tadā
           navutikoṭisahassānaṃ 1-      dutiyābhisamayo ahu.
       [6] Yadā doṇamukhaṃ hatthiṃ        vinesi 2- narasārathi
           asītikoṭisahassānaṃ         tatiyābhisamayo ahū"ti.
     Sumaṅgalanagare pālito nāma rājaputto ca purohitaputto sabbadassikumāro
cāti dve sahāyakā ahesuṃ. Te piyadassimhi sammāsambuddhe cārikaṃ carante
"attano nagaraṃ sampatto"ti sutvā koṭisatasahassaparivārā paccuggamanaṃ katvā
tassa dhammaṃ sutvā sattāhaṃ mahādānaṃ datvā sattame divase bhagavato
bhattānumodanāvasāne koṭisatasahassehi saddhiṃ pabbajitvā arahattaṃ pāpuṇiṃsu.
Tesaṃ pana majjhe bhagavā pātimokkhaṃ uddisi, so paṭhamo sannipāto ahosi.
Athāparena samaye sudassanadevarājassa samāgame navutikoṭiyo arahattaṃ pāpuṇiṃsu.
Tehi parivuto satthā pātimokkhaṃ uddisi, ayaṃ dutiyo sannipāto ahosi,
puna doṇamukhavinayane asītikoṭiyo pabbajitvā arahattaṃ pāpuṇiṃsu. Tesaṃ majjhe
bhagavā pātimokkhaṃ uddisi, ayaṃ tatiyo sannipāto ahosi. Tena vuttaṃ:-
       [7] "sannipātā tayo āsuṃ      tassāpi piyadassino
           koṭisatasahassānaṃ           paṭhamo āsi samāgamo.
@Footnote: 1 pāḷi. navakoṭisahassānaṃ      2 pāḷi. vineti

---------------------------------------------------------------------------------------------
page309.
       [8] Tato paraṃ navutikoṭī         samiṃsu ekato munī
           tatiye sannipātamhi         asītikoṭiyo ahū"ti.
     Tadā amhākaṃ bodhisatto kassapo nāma brāhmaṇamāṇavo itihāsapañcamānaṃ
tiṇṇaṃ vedānaṃ pāragū hutvā satthu dhammadesanaṃ sutvā koṭisatasahassaparicāgena
paramārāmaṃ saṃghārāmaṃ kāretvā saraṇesu ca pañcasīlesu ca patiṭṭhāsi. Atha naṃ
satthā "ito aṭṭhārasakappasataccayena gotamo nāma buddho loke bhavissatī"ti
byākāsi. Tena vuttaṃ:-
       [9] "ahantena samayena         kassapo nāma brāhmaṇo 1-
           ajjhāyako 2- mantadharo     tiṇṇaṃ vedāna pāragū.
      [10] Tassa dhammaṃ suṇitvāna        pasādaṃ janayiṃ ahaṃ
           koṭisatasahassehi           saṃghārāmaṃ amāpayiṃ.
      [11] Tassa datvāna ārāmaṃ       haṭṭho saṃviggamānaso
           saraṇe pañcasīle ca 3-      daḷhaṃ katvā samādiyiṃ.
      [12] Sopi maṃ buddho byākāsi     saṃghamajjhe nisīdiya
           aṭṭhārase kappasate        ayaṃ buddho bhavissati
           4- ahu kapilavhayā rammā    nikkhamitvā tathāgato. 4-
      [13] Padhānaṃ padahitvāna .pe.     hessāma sammukhā imaṃ.
      [14] Tassāpi vacanaṃ sutvā        bhiyyo cittaṃ pasādayiṃ
           uttariṃ vatamadhiṭṭhāsiṃ         dasapāramipūriyā"ti.
     Tattha saraṇe pañcasīle cāti tīṇi saraṇāni pañca sīlāni cāti attho.
Aṭṭhārase kappasateti ito aṭṭhasatādhikassa kappasahassassa accayenāti attho.
@Footnote: 1 pāḷiyaṃ māṇavoti dissati      2 pāḷiyaṃ ajjhāyikoti dissati
@3 i. saraṇaṃ pañcasīlañca        4 cha.Ma. ime pāṭhā na dissanti

---------------------------------------------------------------------------------------------
page310.
     Tassa pana bhagavato sudhaññaṃ nāma nagaraṃ ahosi. Pitā sudatto nāma
rājā, mātā sucandā nāma devī, pālito ca sabbadassī ca dve aggasāvakā,
sobhito nāmupaṭṭhāko, sujātā ca dhammadinnā ca dve aggasāvikā, kakudharukkho
bodhi, sarīraṃ asītihatthubbedhaṃ ahosi, navutivassasahassāni āyu, vimalā nāmassa
aggamahesī ahosi, kañcanāveḷo nāma putto, so rājaññarathena nikkhamīti.
Tena vuttaṃ:-
      [15] "sudhaññaṃ nāma nagaraṃ          sudatto nāma khattiyo
           sucandā nāma 1- janikā      piyadassissa satthuno.
      [20] Pālito sabbadassī ca         ahesuṃ aggasāvakā
           sobhito nāmupaṭṭhāko        piyadassissa satthuno.
      [21] Sujātā dhammadinnā ca        ahesuṃ aggasāvikā
           bodhi tassa bhagavato          kakudhoti 2- pavuccati.
      [23] Sopi buddho amitayaso        dvattiṃsavaralakkhaṇo
           asītihatthamubbedho           sālarājāva dissati.
      [24] Aggicandasūriyānaṃ 3-         hatthi tādisikā pabhā
           yathā ahu pabhā tassa         asamassa mahesino.
      [25] Tassāpi devadevassa         āyu tāvatakaṃ 4- ahu
           navutivassasahassāni           loke aṭṭhāsi cakkhumā.
      [26] Sopi buddho asamasamo        yugānipi tāni atuliyāni
           sabbaṃ tamantarahitaṃ            nanu rittā sabbasaṅkhārā"ti.
@Footnote: 1 cha.Ma. candā nāmāsi         2 i. kakuddhoti
@3 aggiyā candasuriyānaṃ (syā)    4 pāḷi. tāvattakaṃ

---------------------------------------------------------------------------------------------
page311.
     Tattha sālarājāvāti sabbaphāliphullo paramaramaṇīyadassano samavaṭṭakkhandho
sālarājā viya dissati. Yugānipi tānīti aggasāvakayugādīni yugaḷāni. Sesagāthāsu
sabbattha uttānamevāti.
                     Piyadassībuddhavaṃsavaṇṇanā niṭṭhitā.
                      Niṭṭhito terasamo buddhavaṃso.
                         --------------
                      16. Atthadassībuddhavaṃsavaṇṇanā
     piyadassimhi sammāsambuddhe parinibbute tassa sāsane ca antarahite
parihāyitvā vaḍḍhitvā aparimitāyukesu manussesu 1- anukkamena parihāyitvā
vassasatasahassāyukesu jātesu paramatthadassī atthadassī nāma buddho loke
uppajji. So pāramiyo pūretvā tusitapure nibbattitvā tato cavitvā paramasobhane
sobhane nāma nagare sāgarassa nāma rañño kule aggamahesiyā sudassanadeviyā
kucchismiṃ paṭisandhiṃ gahetvā dasa māse gabbhe vasitvā sucindhanuyyāne
mātukucchito nikkhami. Mātukucchito mahāpurise nikkhantamatte sucirakālanihitāni
kulaparamparāgatāni mahānidhānāni dhanasāmikā paṭilabhiṃsūti tassa nāmaggahaṇadivase
"atthadassī"ti nāmamakaṃsu. So dasavassasahassāni agāraṃ ajjhāvasi. Amaragirisuragiri-
girivāhananāmakā paramasurabhijanakā tayo cassa pāsādā ahesuṃ. Visākhādevippamukhāni
tettiṃsa itthisahassāni ahesuṃ.
     So cattāri nimittāni disvā visākhādeviyā selakumāre nāma putte
uppanne sudassanaṃ nāma assarājaṃ abhiruhitvā mahābhinikkhamanaṃ nikkhamitvā
pabbaji. Taṃ nava manussakoṭiyo anupabbajiṃsu. Tehi parivuto so mahāpuriso
@Footnote: 1 Ma. aparimitāyukā manussā hutvā

---------------------------------------------------------------------------------------------
page312.
Aṭṭha māse padhānacariyaṃ caritvā visākhapuṇṇamāya sucindharanāginā 1- upahāratthāya
ānītaṃ madhupāyāsaṃ mahājanena sandissamānasabbasarīrāya nāgiyā saha
suvaṇṇapātiyā dinnaṃ madhupāyāsaṃ paribhuñjitvā taruṇatarusatasamalaṅkate taruṇasālavane
divāvihāraṃ vītināmetvā sāyanhasamaye dhammarucinā mahārucinā nāma nāgarājena
dinnā aṭṭha kusatiṇamuṭṭhiyo gahetvā campakabodhiṃ upasaṅkamitvā tepaññāsa-
hatthāyāmavitthataṃ kusatiṇasantharaṃ santharitvā pallaṅkaṃ ābhujitvā sambodhiṃ patvā
sabbabuddhāciṇṇaṃ "anekajātisaṃsāraṃ .pe. Taṇhānaṃ khayamajjhagā"ti udānaṃ
udānetvā sattasattāhaṃ bodhisamīpeyeva vītināmetvā brahmunā dhammadesanāyācanaṃ
sampaṭicchitvā attanā saha pabbajitanavabhikkhukoṭiyo ariyadhammapaṭivedhasamatthe
disvā ākāsena gantvā anomanagarasamīpe anomuyyāne otaritvā tehi
parivuto tattha dhammacakkaṃ pavattesi. Tadā koṭisatasahassānaṃ paṭhamo dhammābhisamayo
ahosi.
     Puna bhagavati lokanāyake devalokacārikaṃ caritvā tattha dhammaṃ desente
koṭisatasahassānaṃ dutiyo abhisamayo ahosi. Yadā pana bhagavā atthadassī amhākaṃ
bhagavā viya kapilavatthuparaṃ sobhanapuraṃ pavisitvā dhammaṃ desesi, tadā koṭisatasahassānaṃ
tatiyo dhammābhisamayo ahosi. Tena vuttaṃ:-
       [1] "tattheva maṇḍakappamhi      atthadassī mahāyaso
           mahātamaṃ nihantvāna        patto sambodhimuttamaṃ.
       [2] Brahmunā yācito santo    dhammacakkaṃ pavattayi
           amatena tappayī lokaṃ       dasasahassī sadevakaṃ.
@Footnote: 1 Ma. sucinandanāgiyā

---------------------------------------------------------------------------------------------
page313.
       [3] Tassāpi lokanāthassa       ahesuṃ abhisamayā tayo
           koṭisatasahassānaṃ          paṭhamābhisamayo ahu.
       [4] Yadā buddho atthadassī      carati devacārikaṃ
           koṭisatasahassānaṃ          dutiyābhisamayo ahu.
       [5] Punāparaṃ yadā buddho       desesi pitu santike
           koṭisatasahassānaṃ          tatiyābhisamayo ahū"ti.
     Tattha tatthevāti tasmiṃyeva kappeti attho. Ettha pana varakappo "maṇḍakappo"ti
adhippeto. "yasmiṃ kappe tayo buddhā nibbattanti, so kappo varakappo"ti
heṭṭhā padumuttarabuddhavaṃsavaṇṇanāyaṃ vutto. Tasmā varakappo idha "maṇḍakappo"ti
vutto. Nihantvānāti nihanitvā. Ayameva vā pāṭho. Santoti samāno.
Amatenāti maggaphalādhigamāmatapānena. Tappayīti atappayi, piṇesīti attho.
Dasasahassīti dasasahassilokadhātuṃ. Devacārikanti devānaṃ vinayanatthaṃ devalokacārikanti
attho.
     Sucandakanagare kira santo ca rājaputto upasanto ca purohitaputto
tīsu vedesu sabbasamayantaresu ca sāramadisvā nagarassa catūsu dvāresu cattāro
paṇḍite visārade ca manusse ṭhapetuṃ "yaṃ pana tumhe paṇḍitaṃ samaṇaṃ vā brāhmaṇaṃ
vā passatha suṇātha vā, taṃ amhākaṃ āgantvā ārocethā"ti. Tena ca samayena
atthadassī lokanātho sucandakanagaraṃ sampāpuṇi. Atha tehi niveditā purisā
gantvā tesaṃ dasabalassa tatthāgamanaṃ paṭivedesuṃ. Tato te santopasantā
tathāgatāgamanaṃ sutvā pahaṭṭhamānasā sahassaparivārā dasabalaṃ asamaṃ paccuggantvā
abhivādetvā nimantetvā sattāhaṃ buddhappamukhassa saṃghassa asadisaṃ mahādānaṃ
datvā sattame divase sakalanagaravāsīhi manussehi saddhiṃ dhammakathaṃ suṇiṃsu. Tasmiṃ

---------------------------------------------------------------------------------------------
page314.
Kira divase aṭṭhanavutisahassāni ehibhikkhupabbajjāya pabbajitvā arahattaṃ
pāpuṇiṃsu. Tāya parisāya majjhe bhagavā pātimokkhaṃ uddisi, so paṭhamo sannipāto
ahosi.
     Yadā pana bhagavā attano puttassa selattherassa dhammaṃ desento
aṭṭhāsītisahassāni pasādetvā ehibhikkhubhāvena pabbājetvā arahattaṃ pāpetvā
pātimokkhaṃ uddisi, so dutiyo sannipāto ahosi. Puna mahāmaṅgalasamāgame
māghapuṇṇamāyaṃ devamanussānaṃ dhammaṃ desento aṭṭhasattatisahassāni arahattaṃ
pāpetvā pātimokkhaṃ uddisi, so tatiyo sannipāto ahosi. Tena vuttaṃ:-
       [6] "sannipātā tayo āsuṃ      tassāpi ca mahesino
           khīṇāsavānaṃ vimalānaṃ         santacittāna tādinaṃ.
       [7] Aṭṭhanavutisahassānaṃ 1-       paṭhamo āsi samāgamo
           aṭṭhāsītisahassānaṃ 2-       dutiyo āsi samāgamo.
       [8] Aṭṭhasattatisahassānaṃ 3-      tatiyo āsi samāgamo
           anupādā vimuttānaṃ         vimalānaṃ mahesinan"ti.
     Tadā kira amhākaṃ bodhisatto campakanagare susīmo nāma brāhmaṇa-
mahāsālo lokasammato ahosi. So sabbavibhavajātaṃ dīnānāthakapaṇaddhikādīnaṃ
vissajjetvā himavantasamīpaṃ gantvā tāpasapabbajjaṃ pabbajitvā aṭṭha
samāpattiyo pañca abhiññāyo ca nibbattetvā mahiddhiko mahānubhāvo hutvā
mahājanassa kusalākusalānaṃ dhammānaṃ anavajjasāvajjabhāvañca dassetvā buddhappādaṃ
āgamayamāno aṭṭhāsi.
@Footnote: 1 Ma. aṭṭhanavutisatasahassānaṃ      2 Ma. aṭṭhāsītisatasahassānaṃ
@3 Ma. aṭṭhasattatisatasahassānaṃ

---------------------------------------------------------------------------------------------
page315.
     Athāparena samayena atthadassimhi lokanāyake loke uppajjitvā
sudassanamahānagare aṭṭhannaṃ parisānaṃ majjhe dhammāmatavassaṃ vassente tassa
dhammaṃ sutvā saggalokaṃ gantvā dibbāni mandāravapadumapāricchattakādīni pupphāni
devalokato āharitvā attano ānubhāvaṃ dassento dissamānasarīro catūsu
disāsu catuddīpikamahāmegho viya pupphavassaṃ vassetvā samantato pupphamaṇḍapaṃ
pupphamayagghitoraṇahemajālādīni pupphamayāni katvā mandāravapupphacchattena dasabalaṃ
pūjesi. Sopi naṃ bhagavā "anāgate gotamo nāma buddho bhavissatī"ti byākāsi.
Tena vuttaṃ:-
       [9] "ahantena samayena           jaṭilo uggatāpano
           susīmo nāma nāmena          mahiyā seṭṭhasammato.
      [10] Dibbaṃ mandāravaṃ pupphaṃ          padumaṃ pārichattakaṃ
           devalokā haritvāna 1-       sambuddhamabhipūjayiṃ.
      [11] Sopi maṃ buddho byākāsi       atthadassī mahāmuni
           aṭṭhārase kappasate          ayaṃ buddho bhavissati.
           1- Ahu kapilavhayā rammā      nikkhamitvā tathāgato. 1-
      [12] Padhānaṃ padahitvāna .pe.       hessāma sammukhā imaṃ.
      [13] Tassāpi vacanaṃ sutvā          tuṭṭho 2- saṃviggamānaso
           uttariṃ vatamadhiṭṭhāsiṃ           dasapāramipūriyā"ti.
     Tattha jaṭiloti jaṭā assa atthīti jaṭilo. Mahiyā seṭṭhasammatoti
sakalenapi lokena seṭṭho uttamo pavaroti evaṃ sammato sambhāvitoti attho.
@Footnote: 1-1 cha.Ma. ime pāṭhā na dissanti            2 cha.Ma. haṭṭho

---------------------------------------------------------------------------------------------
page316.
     Tassa pana bhagavato sobhanaṃ nāma nagaraṃ ahosi. Sāgaro nāma rājā
pitā, sudassanā nāma mātā, santo upasanto ca dve aggasāvakā, abhayo
nāmupaṭṭhāko, dhammā ca sudhammā ca dve aggasāvikā, campakarukkho bodhi,
sarīraṃ asītihatthubbedhaṃ ahosi. Sarīrappabhā samantato sabbakālaṃ yojanamattaṃ
pharitvā aṭṭhāsi, āyu vassasatasahassaṃ, visākhā nāmassa aggamahesī, selo nāma
putto, assayānena nikkhami. Tena vuttaṃ:-
      [14] "sobhanaṃ nāma nagaraṃ         sāgaro nāma khattiyo
           sudassanā nāma janikā       atthadassissa mahesino. 1-
      [19] Santo ca upasanto ca       ahesuṃ aggasāvakā
           abhayo nāmupaṭṭhāko        atthadassissa mahesino. 1-
      [20] Dhammā ceva sudhammā ca      ahesuṃ aggasāvikā
           bodhi tassa bhagavato         campakoti pavuccati.
      [22] Sopi buddho asamasamo       asītihatthamuggato
           sobhate sālarājāva        uḷurājāva pūrito.
      [23] Tassa pākatikā raṃsī         anekasatakoṭiyo
           uddhaṃ adho dasa disā        pharanti yojanaṃ sadā.
      [24] Sopi buddho narāsabho       sabbasattuttamo muni
           vassasatasahassāni           loke aṭṭhāsi cakkhumā.
      [25] Atulaṃ dassetvā obhāsaṃ     virocetvā sadevake 2-
           sopi aniccataṃ patto        yathaggupādānasaṅkhayā"ti.
@Footnote: 1-1 cha.Ma. satthuno          2 Sī.,Ma. atulaṃ dassayitvāna obhāsetvā sadevake

---------------------------------------------------------------------------------------------
page317.
     Tattha uḷurājāva pūritoti saradasamayaparipuṇṇavimalasakalamaṇḍalo tārakarājā
viyāti attho. Pākatikāti pakativasena uppajjamānā, na adhiṭṭhānavasena.
Yadā icchasi bhagavā, tadā anekakoṭisatasahassepi cakkavāḷe ābhāya phareyya.
Raṃsīti rasmiyo. Upādānasaṅkhayāti upādānakkhayā indhanakkhayā aggi viya
sopi bhagavā catunnaṃ upādānānaṃ khayena anupādisesāya nibbānadhātuyā
anupamanagare anomārāme parinibbāyi. Dhātuyo panassa adhiṭṭhānena vikiriṃsu.
Sesamettha gāthāsu uttānamevāti.
                     Atthadassībuddhavaṃsavaṇṇanā niṭṭhitā.
                      Niṭṭhito cuddasamo buddhavaṃso.
                        -----------------
                      17. Dhammadassībuddhavaṃsavaṇṇanā
     atthadassimhi sammāsambuddhe parinibbute antarakappe ca vītivatte
aparimitāyukesu sattesu anupubbena parihāyitvā vassasatasahassāyukesu jātesu
dhammadassī nāma satthā lokālokakaro lobhādilokamalavinayakaro lokekanāyako
loke udapādi. Sopi bhagavā pāramiyo pūretvā tusitapure nibbattitvā tato
cavitvā saraṇanagare sabbalokasaraṇassa saraṇassa nāma rañño aggamahesiyā
sunandāya nāma deviyā kucchismiṃ paṭisandhiṃ aggahesi. So dasannaṃ māsānaṃ
accayena saraṇuyyāne mātukucchito pāvussakāle saliladharavivaragato puṇṇacando
viya nikkhami. Mahāpurise pana mātukucchito nikkhantamatteyeva adhikaraṇavohāra-
satthapotthakesu adhammiyā vohārā sayameva antaradhāyiṃsu. Dhammikavohārāyeva
aṭṭhaṃsu. Tenassa nāmaggahaṇadivase "dhammadassī"ti nāmamakaṃsu. So

---------------------------------------------------------------------------------------------
page318.
Aṭṭhavassasahassāni agāraṃ ajjhāvasi. Tassa kira arajavirajasudassananāmakā tayo
pāsādā ahesuṃ. Vicikoḷidevippamukhānaṃ itthīnaṃ vīsatisahassādhikaṃ satasahassaṃ
ahosi.
     So cattāri nimittāni disvā vicikoḷideviyā puññavaḍḍhane nāma
putte uppanne devakumāro viya ativiya sukhumālo devasampattimiva
sampattimanubhavamāno majjhimayāme vuṭṭhāya sirisayane nisinno niddopagatānaṃ
itthīnaṃ vippakāraṃ disvā sañjātasaṃvego mahābhinikkhamanāya cittaṃ uppādesi.
Cittuppādasamanantaramevassa sudassanapāsādo gaganatalamabbhuggantvā caturaṅginiyā
senāya parivuto dutiyo divasakaro viya dibbavimānaṃ viya ca gantvā
rattakuravakatarubodhisamīpeyeva otaritvā aṭṭhāsi. Mahāpuriso kira brahmunā
upanītāni kāsāyāni gahetvā pabbajitvā pāsādato otaritvā avidūre
aṭṭhāsi. Pāsādo puna ākāsena gantvā bodhirukkhaṃ antokatvā paṭhaviyaṃ
patiṭṭhāsi. Itthiyopi saparivārā pāsādato otaritvā aḍḍhagāvutamattaṃ gantvā
aṭṭhaṃsu. Tattha itthiyo ca tāsaṃ paricārikā ceṭikāyo ca ṭhapetvā sabbe manussā
taṃ anupabbajiṃsu. Bhikkhūnaṃ koṭisatasahassaṃ ahosi.
     Atha dhammadassī bodhisatto sattāhaṃ padhānacariyaṃ caritvā vicikoḷideviyā
dinnaṃ madhupāyāsaṃ paribhuñjitvā badaravane divāvihāraṃ katvā sāyanhasamaye
sirivaḍḍhanena nāma yavapālakena dinnā aṭṭha tiṇamuṭṭhiyo gahetvā
bimbijālabodhiṃ upagantvā tepaṇṇāsahatthavitthataṃ tiṇasantharaṃ santharitvā tattha
sabbaññutaññāṇaṃ paṭivijjhitvā "anekajātisaṃsāraṃ .pe. Taṇhānaṃ khayamajjhagā"ti
udānaṃ udānetvāva bodhisamīpe sattasattāhaṃ vītināmetvā katabrahmāyācano
attanā saddhiṃ pabbajitassa bhikkhūnaṃ koṭisatasahassassa saddhammappaṭivedhasamatthataṃ

---------------------------------------------------------------------------------------------
page319.
Ñatvā aṭṭhārasayojanikamaggaṃ ekāheneva isipatanaṃ gantvā tehi parivuto
tattha dhammacakkaṃ pavattesi, tadā koṭisatasahassānaṃ paṭhamābhisamayo ahosi. Tena
vuttaṃ:-
       [1] "tattheva maṇḍakappamhi      dhammadassī mahāyaso
           tamandhakāraṃ vidhamitvā       atirocati sadevake.
       [2] Tassāpi atulatejassa       dhammacakkappavattane
           koṭisatasahassānaṃ          paṭhamābhisamayo ahū"ti.
     Tattha tamandhakāranti tamasaṅkhātaṃ mohandhakāranti attho.
     Yadā pana tagaranāmake nagare sañjayo nāma rājā kāmesu
ādīnavaṃ nekkhammaṃ khemato ca disvā isipabbajjaṃ pabbaji. Taṃ navutikoṭiyo
anupabbajiṃsu. Te sabbeyeva pañcābhiññāaṭṭhasamāpattilābhino ahesuṃ. Atha
satthā dhammadassī tesaṃ upanissayasampattiṃ disvā ākāsena gantvā
sañjayassa tāpasassa assamapadaṃ gantvā ākāse ṭhatvā tesaṃ tāpasānaṃ
ajjhāsayānurūpaṃ dhammaṃ desetvā dhammacakkhuṃ uppādesi, so dutiyo abhisamayo
ahosi. Tena vuttaṃ:-
       [3] "yadā buddho dhammadassī     vinesi sañjayaṃ isiṃ
            tadā navutikoṭīnaṃ         dutiyābhisamayo ahū"ti.
     Yadā pana sakko devānamindo dasabalassa dhammaṃ sotukāmo taṃ upasaṅkami,
tadā asītiyā koṭīnaṃ tatiyo abhisamayo ahosi. Tena vuttaṃ:-
       [4] "yadā sakko upagañchi      sapariso vināyakaṃ
             tadā asītikoṭīnaṃ         tatiyābhisamayo ahū"ti.

---------------------------------------------------------------------------------------------
page320.
     Yadā pana saraṇanagare vemātikabhātikaṃ padumakumāraṃ phussadevakumārañca
saparivāre pabbājesi, tasmiṃ antovasse pabbajitānaṃ bhikkhūnaṃ koṭisatasahassānaṃ 1-
majjhe visuddhipavāraṇaṃ pavāresi, so paṭhamo sannipāto ahosi. Puna bhagavato
devalokato orohaṇe satakoṭīnaṃ dutiyo sannipāto ahosi. Yadā pana
sudassanārāme terasannaṃ dhutaguṇānaṃ guṇe ānisaṃse pakāsetvā hāritaṃ nāma
mahāsāvakaṃ etadagge ṭhapesi, tadā asītiyā koṭīnaṃ majjhe bhagavā pātimokkhaṃ
uddisi, so tatiyo sannipāto ahosi. Tena vuttaṃ:-
       [5] "tassāpi devadevassa      sannipātā tayo āsuṃ 2-
           khīṇāsavānaṃ vimalānaṃ        santacittāna tādinaṃ.
       [6] Yadā buddho dhammadassī      saraṇe vassaṃ upāgami
           tadā koṭisatasahassānaṃ 1-   paṭhamo āsi samāgamo.
       [7] Punāparaṃ yadā buddho       devato eti mānusaṃ
           tadāpi satakoṭīnaṃ          dutiyo āsi samāgamo.
       [8] Punāparaṃ tadā buddho       pakāsesi dhute guṇe
           tadā asītikoṭīnaṃ          tatiyo āsi samāgamo"ti.
     Tadā amhākaṃ bodhisatto sakko devarājā hutvā dvīsu devalokesu
devehi parivuto āgantvā dibbehi gandhapupphādīhi dibbaturiyehi ca tathāgataṃ
pūjesi. Sopi naṃ satthā "anāgate gotamo nāma buddho bhavissatī"ti byākāsi.
Tena vuttaṃ:-
       [9] "ahantena samayena        sakko āsiṃ purindado
            dibbena gandhamālena      turiyenābhipūjayiṃ.
@Footnote: 1 Sī.,i.,ka. koṭisahassānaṃ           2 cha.Ma. ahuṃ

---------------------------------------------------------------------------------------------
page321.
      [10] Sopi maṃ tadā byākāsi     devamajjhe nisīdiya
           aṭṭhārase kappasate       ayaṃ buddho bhavissati.
           1- Ahu kapilavhayā rammā   nikkhamitvā tathāgato. 1-
      [11] Padhānaṃ padahitvāna .pe.    hessāma sammukhā imaṃ.
      [12] Tassāpi vacanaṃ sutvā       bhiyyo citataṃ pasādayiṃ
           uttariṃ vatamadhiṭṭhāsiṃ        dasapāramipūriyā"ti.
     Tassa pana bhagavato saraṇaṃ nāma nagaraṃ ahosi. Saraṇo nāma rājā
pitā, sunandā nāma mātā, padumo ca phussadevo ca dve aggasāvakā,
sunetto nāma upaṭṭhāko, khemā ca sabbanāmā ca dve aggasāvikā,
bimbijālarukkho bodhi, sarīraṃ panassa asītihatthubbedhaṃ ahosi, āyu vassasatasahassaṃ,
vicikoḷidevī nāmassa aggamahesī, puññavaḍḍhano nāmassa putto, pāsādena
nikkhami. Tena vuttaṃ:-
      [13] "saraṇaṃ nāma nagaraṃ           saraṇo nāma khattiyo
           sunandā nāma janikā        dhammadassissa satthuno.
      [18] Padumo phussadevo ca        ahesuṃ aggasāvakā
           sunetto nāmupaṭṭhāko      dhammadassissa satthuno.
      [19] Khemā ca sabbanāmā ca      ahesuṃ aggasāvikā
           bodhi tassa bhagavato         bimbijāloti vuccati.
      [21] Sopi buddho asamasamo       asītihatthamuggato
           atirocati tejena          dasasahassimhi dhātuyā.
@Footnote: 1-1 cha.Ma. ime pāṭhā na dissanti

---------------------------------------------------------------------------------------------
page322.
      [22] Suphullo sālarājāva        vijjūva gagane yathā
           majjhanhikeva sūriyo         evaṃ so upasobhatha.
      [23] Tassāpi atulatejassa        samakaṃ āsi jīvitaṃ
           vassasatasahassāni           loke aṭṭhāsi cakkhumā.
      [24] Obhāsaṃ dassayitvāna        vimalaṃ katvāna sāsanaṃ
           cavi candova gagane         nibbuto so sasāvako"ti.
     Tattha bimbijāloti rattakuravakarukkho. Dasasahassimhi dhātuyāti dasasahassiyā
lokadhātuyā. Vijjūvāti vijjulatā viya. Upasobhathāti yathā gagane vijju ca
majjhanhike sūriyo ca upasobhati, evaṃ so bhagavā upasobhitthāti attho.
Samakanti sabbehi narasattehi samameva tassa āyu ahosīti attho. Cavīti cuto.
Candovāti gaganato candimā viya cavīti attho. Dhammadassī kira bhagavā
sālavatīnagare kesārāme parinibbāyi. Sesamettha gāthāsu pākaṭamevāti.
                     Dhammadassībuddhavaṃsavaṇṇanā niṭṭhitā.
                      Niṭṭhito paṇṇarasamo buddhavaṃso.
                       ------------------
                       18. Siddhatthabuddhavaṃsavaṇṇanā
     dhammadassimhi bhagavati parinibbute antarahite cassa sāsane tasmiṃ
kappe atīte kappasahasse ca sattasu kappasatesu ca chasu kappesu ca atikkantesu
ito catunavutikappamatthake ekasmiṃ kappe ekova lokatthacaro adhigataparamattho
siddhattho nāma satthā loke pāturahosi. Tena vuttaṃ:-

---------------------------------------------------------------------------------------------
page323.
       [1] "dhammadassissa aparena       siddhattho lokanāyako
             nihanitvā tamaṃ sabbaṃ        sūriyo abbhuggato yathā"ti.
     Siddhattho bodhisattopi pāramiyo pūretvā tusitabhavane nibbattitvā
tato cavitvā vebhāranagare udenassa nāma rañño aggamahesiyā suphassāya
nāma deviyā kucchismiṃ paṭisandhiṃ gahetvā dasannaṃ māsānaṃ accayena vīriyuyyāne
mātukucchito nikkhami. Jāte pana mahāpurise sabbesaṃ āraddhakammantā ca
icchitā ca atthā siddhimagamaṃsu, tasmā panassa ñātakā "siddhattho"ti nāmamakaṃsu.
So dasavassahassāni agāramajjhe vasi. Tassa kokāsuppalapadumanāmakā tayo
pāsādā ahesuṃ. Somanassādevippamukhāni aṭṭhacattālīsa itthisahassāni paccupaṭṭhitāni
ahesuṃ.
     So cattāri nimittāni disvā somanassādeviyā putte anupamakumāre
uppanne āsāḷhipuṇṇamiyaṃ suvaṇṇasivikāya nikkhamitvā vīriyuyyānaṃ gantvā
pabbaji. Taṃ koṭisatasahassamanussā anupabbajiṃsu. Mahāpuriso kira tehi saddhiṃ
dasa māse padhānacariyaṃ caritvā visākhapuṇṇamāyaṃ asadisabrāhmaṇagāme sunettāya
nāma brāhmaṇakaññāya dinnaṃ madhupāyāsaṃ paribhuñjitvā divāvihāraṃ vītināmetvā
sāyanhasamaye varuṇena nāma yavapālena dinnā aṭṭha tiṇamuṭṭhiyo gahetvā
kaṇikārabodhiṃ upagantvā cattālīsahatthavitthataṃ tiṇasantharaṃ santharitvā pallaṅkaṃ
ābhujitvā sabbaññutaṃ pāpuṇitvā "anekajātisaṃsāraṃ .pe. Taṇhānaṃ
khayamajjhagā"ti udānaṃ udānetvā sattasattāhaṃ vītināmetvā attanā
saha pabbajitānaṃ bhikkhūnaṃ koṭisatasahassānaṃ catusaccapaṭivedhasamatthataṃ disvā
anilapathena gantvā gayāmigadāye otaritvā tesaṃ dhammacakkaṃ pavattesi, tadā
koṭisatasahassānaṃ paṭhamo abhisamayo ahosi. Tena vuttaṃ:-

---------------------------------------------------------------------------------------------
page324.
       [2] "sopi patvāna sambodhiṃ      santārento sadevakaṃ
           abhivassi dhammameghena        nibbāpento sadevakaṃ.
       [3] Tassāpi atulatejassa        ahesuṃ abhisamayā tayo
           koṭisatasahassānaṃ           paṭhamābhisamayo ahū"ti.
     Tattha sadevakanti sadevakaṃ lokaṃ. Dhammameghenāti dhammakathāmeghavassena.
Puna bhīmarathanagare bhīmarathena nāma raññā nimantito nagaramajjhe kate santhāgāre
nisinno karavīkarutamañjunā savanasukhena paramamadhurena paṇḍitajanahadayaṅgamena
amatābhisekasadisena brahmassarena dasa disā paripūrento dhammāmatadundubhimāhani,
tadā navutikoṭīnaṃ dutiyo abhisamayo ahosi. Tena vuttaṃ:-
       [4] "punāparaṃ bhīmarathe          yadā āhani dundubhiṃ
           tadā navutikoṭīnaṃ           dutiyābhisamayo ahū"ti.
     Yadā pana vebhāranagare ñātisamāgame buddhavaṃsaṃ desento navutikoṭīnaṃ
dhammacakkhuṃ uppādesi, so tatiyo abhisamayo ahosi. Tena vuttaṃ:-
       [5] "yadā buddho dhammaṃ desesi    vebhāre so naruttamo 1-
            tadā navutikoṭīnaṃ           tatiyābhisamayo ahū"ti.
     Amararuciradassane 2- amaranagare nāma sambalo ca 3- sumitto ca dve
bhātaro rajjaṃ kāresuṃ. Atha siddhattho satthā tesaṃ rājūnaṃ upanissayasampattiṃ
disvā gaganatalena gantvā amaranagaramajjhe otaritvā cakkālaṅkatatalehi caraṇehi
paṭhavitalaṃ maddanto viya padacetiyāni dassetvā amaruyyānaṃ gantvā paramaramaṇīye
attano karuṇāsītale silātale nisīdi. Tato dvepi bhātikarājāno dasabalassa
padacetiyāni disvā padāni anugantvā siddhatthaṃ adhigataparamatthaṃ sattāraṃ
@Footnote: 1 cha.Ma. puruttame      2 Sī.,i. ruciradassano      3 Sī.,i. sambahulo ca

---------------------------------------------------------------------------------------------
page325.
Sabbalokanetāraṃ saparivāraṃ upasaṅkamitvā abhivādetvā bhagavantaṃ parivāretvā
nisīdiṃsu. Tesaṃ bhagavā ajjhāsayānurūpaṃ dhammaṃ desesi. Tassa te dhammakathaṃ
sutvā sañjātasaddhā hutvā sabbeva pabbajitvā arahattaṃ pāpuṇiṃsu. Tesaṃ
koṭisatānaṃ khīṇāsavānaṃ majjhe bhagavā pātimokkhaṃ uddisi, so paṭhamo sannipāto
ahosi. Vebhāranagare ñātisamāgame pabbajitānaṃ navutikoṭīnaṃ majjhe pātimokkhaṃ
uddisi, so dutiyo sannipāto ahosi. Sudassanavihāre sannipatitānaṃ asītikoṭīnaṃ
majjhe pātimokkhaṃ uddisi, so tatiyo sannipāto ahosi. Tena vuttaṃ:-
       [6] "sannipātā tayo āsuṃ      siddhatthassa mahesino 1-
           khīṇāsavānaṃ vimalānaṃ         santacittāna tādinaṃ.
       [7] Koṭisatānaṃ navutīnaṃ          asītiyāpi ca koṭinaṃ
           ete āsuṃ tayo ṭhānā     vimalānaṃ samāgame"ti.
     Tattha navutīnaṃ, asītiyāpi ca koṭinanti navutīnaṃ koṭīnaṃ asītiyāpi ca
koṭīnaṃ sannipātā ahesunti attho. Ete āsuṃ tayo ṭhānāti etāni tīṇi
sannipātaṭṭhānāni ahesunti attho. "ṭhānānetāni tīṇi ahesun"tipi pāṭho.
     Tadā amhākaṃ bodhisatto surasenanagare maṅgalo nāma brāhmaṇo hutvā
vedavedaṅgānaṃ pāraṃ gantvā anekakoṭisaṅkhaṃ dhanasannicayaṃ dīnānāthādīnaṃ
pariccajitvā vivekārāmo hutvā tāpasapabbajjaṃ pabbajitvā jhānābhiññāyo
nibbattetvā viharanto "siddhattho nāma buddho loke uppanno"ti sutvā
taṃ upasaṅkamitvā vanditvā tassa dhammakathaṃ sutvā yāya jambuyā ayaṃ jambudīpo
paññāyati, iddhiyā taṃ jambuṃ upasaṅkamitvā tato phalaṃ āharitvā navutikoṭibhikkhu-
parivāraṃ siddhatthaṃ satthāraṃ surasenavihāre nisīdāpetvā jambuphalehi santappesi
@Footnote: 1 cha.Ma. tasmimpi dvipatuttame

---------------------------------------------------------------------------------------------
page326.
Sampavāresi. Atha satthā taṃ phalaṃ paribhuñjitvā "ito catunavutikappamatthake
gotamo nāma buddho bhavissatī"ti byākāsi. Tena vuttaṃ:-
       [8] "ahantena samayena        maṅgalo nāma tāpaso
           uggatejo duppasaho       abhiññābalasamāhito.
       [9] Jambuto phalamānetvā      siddhatthassa adāsahaṃ
           paṭiggahetvā sambuddho     idaṃ vacanamabravi.
      [10] Passatha imaṃ tāpasaṃ         jaṭilaṃ uggatāpanaṃ
           catunavutito kappe         ayaṃ buddho bhavissati
           1- ahu kapilavhayā rammā   nikkhamitvā tathāgato. 1-
      [11] Padhānaṃ padahitvāna .pe.    hessāma sammukhā imaṃ.
      [12] Tassāpi vacanaṃ sutvā       bhiyyo cittaṃ pasādayiṃ
           uttariṃ vatamadhiṭṭhāsiṃ        dasapāramipūriyā"ti.
     Tattha duppasahoti durāsado. Ayameva vā pāṭho. Tassa pana bhagavato
nagaraṃ vebhāraṃ nāma ahosi. Udeno nāma rājā pitā, jayasenotipi tasseva
nāmaṃ, suphassā nāma mātā, sambalo ca sumitto ca dve aggasāvakā, revato
nāmupaṭṭhāko, sīvalā ca surāmā ca dve aggasāvikā, kaṇikārarukkho bodhi,
sarīraṃ saṭṭhihatthubbedhaṃ ahosi. Vassasatasahassaṃ āyu, somanassā nāma aggamahesī
ahosi, anupamo nāma putto, suvaṇṇasivikāya nikkhami, tena vuttaṃ:-
      [13] "vebhāraṃ nāma nagaraṃ        udeno nāma khattiyo
           suphassā nāma janikā       siddhatthassa mahesino.
@Footnote: 1-1 cha.Ma. ime pāṭhā na dissanti

---------------------------------------------------------------------------------------------
page327.
      [18] Sambalo ca sumitto ca      ahesuṃ aggasāvakā
           revato nāmupaṭṭhāko      siddhatthassa mahesino.
      [19] Līvalā ca surāmā ca       ahesuṃ aggasāvikā
           bodhi tassa bhagavato        kaṇikāroti vuccati.
      [21] So buddho saṭṭhiratanaṃ       ahosi nabhamuggato
           kañcanagghiyasaṅkāso        dasasahassī virocati.
      [22] Sopi buddho asamasamo      atulo appaṭipuggalo
           vassasasatasahassāni         loke aṭṭhāsi cakkhumā.
      [23] Vipulappabhaṃ dassayitvā       pupphāpetvāna sāvake
           vilāsetvā samāpatyā 1-  nibbuto so sasāvako"ti.
     Tattha saṭṭhiratananti saṭṭhiratanappamāṇaṃ nabhaṃ uggatoti attho. Kañcanagghiyasaṅkāsoti
nānāratanavicittakanakamayaagghiyasadisadassanoti attho. Dasasahassī virocatīti
dasasahassiyaṃ virocati. Vipulanti uḷāraṃ obhāsaṃ. Pupphāpetvānāti jhānābhiññā-
maggaphalasamāpattipupphehi pupphite paramasobhaggappatte katvāti attho. Vilāsetvāti
vilāsayitvā kīḷitvā, samāpatyāti lokiyalokuttarāhi samāpattīhi ca. Nibbutoti
anupādāparinibbānena nibbuto.
     Siddhattho kira satthā kañcanaveḷunagare anomuyyāyena parinibbāyi.
Tatthevassa ratanamayaṃ catuyojanubbedhaṃ cetiyamakaṃsūti. Sesagāthāsu sabbattha
pākaṭamevāti.
                     Siddhatthabuddhavaṃsavaṇṇanā niṭṭhitā.
                      Niṭṭhito soḷasamo buddhavaṃso.
                        ----------------
@Footnote: 1 pāḷi. varasamāpattiyā

---------------------------------------------------------------------------------------------
page328.
                        19. Tissabuddhavaṃsavaṇṇanā
     tattha pana siddhatthassa bhagavato aparabhāge eko kappo buddhasuñño
ahosi. Ito dvānavutikappamatthake tisso, phussoti ekasmiṃ kappe dve buddhā
nibbattiṃsu. Tattha tisso nāma mahāpuriso pāramiyo pūretvā tusitapure
nibbattitvā tato cavitvā khemakanagare janasandhassa 1- nāma rañño aggamahesiyā
padumadalasadisanayanāya padumānāmāya deviyā kucchismiṃ paṭisandhiṃ gahetvā dassanaṃ
māsānaṃ accayena anomuyyāne mātukucchito nikkhami. Sattavassasahassāni agāraṃ
ajjhāvasi. Tassa guhāsela 2- nārisaya 3- nisabha 4- nāmakā tayo pāsādā ahesuṃ.
Subhaddādevippamukhāni tettiṃsa itthisahassāni ahesuṃ.
     So cattāri nimittāni disvā subhaddādeviyā putte ānandakumāre
uppanne sonuttaraṃ nāma anuttaraṃ turaṅgavaramāruyha mahābhinikkhamanaṃ nikkhamitvā
pabbaji. Taṃ manussānaṃ koṭi anupabbaji. So tehi parivuto aṭṭha māse
padhānacariyaṃ caritvā visākhapuṇṇamāya vīranigame vīraseṭṭhissa dhītāya dinnaṃ
madhupāyāsaṃ paribhuñjitvā salalavane divāvihāraṃ vītināmetvā sāyanhasamaye
vijitasaṅgāmakena nāma yavapālena upanītā aṭṭha tiṇamuṭṭhiyo gahetvā asanabodhiṃ
upasaṅkamitvā cattālīsahatthavitthataṃ tiṇasantharaṃ santharitvā tattha pallaṅkaṃ
ābhujitvā sāraṃ mārabalaṃ vidhamitvā adhigatasabbaññutaññāṇo "anekajātisaṃsāraṃ .pe.
Taṇhānaṃ khayamajjhagā"ti udānaṃ udānetvā sattasattāhaṃ bodhisamīpeyeva
vītināmetvā yasavatīnagare 5- brahmadevaṃ udayañca dve rājaputte saparivāre
upanissayasampanne disvā ākāsena gantvā yasavatīmigadāye 6- otaritvā
uyyānapālena rājaputte pakkosāpetvā tesaṃ saparivārānaṃ avisārinā byāpinā
@Footnote: 1 Sī.,i.,Ma. saccasandhassa    2 Sī.,i. guhasela...    3 Sī.,i. nārisa, Ma. nāriya
@4 Ma. usabha               5 Sī.,i. haṃsavatīnagare    6 Sī.,i. haṃsavatīmigādāye

---------------------------------------------------------------------------------------------
page329.
Madhurena brahmassarena dasasahassilokadhātuṃ viññāpentova dhammacakkaṃ pavattesi,
tadā koṭisatānaṃ paṭhamo dhammābhisamayo ahosi. Tena vuttaṃ:-
       [1] "siddhatthassa aparena       asamo appaṭipuggalo
           anantasīlo 1- amitayaso    tisso lokagganāyako.
       [2] Tamandhakāraṃ vidhamitvā       obhāsetvā sadevakaṃ
           anukampako mahāvīro       loke uppajji cakkhumā.
       [3] Tassāpi atulā iddhi       atulā sīlasamādhī ca 2-
           sabbattha pāramiṃ gantvā     dhammacakkaṃ pavattayi.
       [4] So buddho dasasahassimhi     viññāpesi giraṃ suciṃ
           koṭisatāni abhisamiṃsu        paṭhame dhammadesane"ti.
     Tattha sabbatthāti sabbesu dhammesu pāraṃ gantvā. Dasasahassimhīti
dasasahassiyaṃ. Athāparena samayena tissena satthārā saddhiṃ pabbajitānaṃ bhikkhūnaṃ
koṭi mahāpurisassa gaṇavāsaṃ pahāya bodhimūlamupagamanasamaye aññatra gatā. Sā
"tissena sammāsambuddhena dhammacakkaṃ pavattitan"ti sutvā yasavatīmigadāyaṃ
āgantvā dasabalamabhivādetvā taṃ parivāretvā nisīdi. Tesaṃ bhagavā dhammaṃ
desesi. Tadā navutiyā koṭīnaṃ dutiyābhisamayo ahosi. Puna mahāmaṅgalasamāgame 3-
maṅgalapariyosāne saṭṭhiyā koṭīnaṃ tatiyo abhisamayo ahosi. Tena vuttaṃ:-
       [5] "dutiyo navutikoṭīnaṃ        tatiyo saṭṭhikoṭiyo
           bandhanāto pamocesi       satte 4- naramarū tadā"ti.
@Footnote: 1 cha.Ma. anantatejo        2 cha.Ma. atulaṃ sīlaṃ samādhi ca
@3 Ma. maṅgalasannipāte       4 Sī.,i.,Ma. sampatte

---------------------------------------------------------------------------------------------
page330.
     Tattha dutiyo navutikoṭīnanti dutiyo abhisamayo ahosi navutikoṭipāṇīnanti
attho. Bandhanātoti bandhanato, dasahi saṃyojanehi parimocesīti attho. Idāni
parimocite satte sarūpato dassento "naramarū"ti āha. Naramarūti narāmare.
     Yasavatīnagare kira antovassaṃ pabbajitānaṃ arahantānaṃ satasahassehi
parivuto pavāresi, so paṭhamo sannipāto ahosi. Ubhato sujātassa sujātassa
nāma rañño nārivāhanakumāro nārivāhananagaraṃ anuppatte bhagavati lokanāthe
saparivāro paccuggantvā dasabalaṃ sabhikkhusaṃghaṃ nimantetvā sattāhaṃ asadisadānaṃ
datvā attano rajjaṃ puttassa niyyātetvā saparivāro sabbalokādhipatissa
tissasammāsambuddhassa santike ehibhikkhupabbajjāya pabbaji. Tassa kira sā
pabbajjā sabbadisāsu pākaṭā ahosi. Tasmā tato tato āgantvā
nārivāhanakumāraṃ mahājano anupabbaji. Tadā tathāgato navutiyā bhikkhusatasahassassa
majjhagato pātimokkhaṃ uddisi, so dutiyo sannipāto ahosi. Puna khemavatīnagare
ñātisamāgame buddhavaṃsadhammakathaṃ sutvā asītisatasahassāni tassa santike pabbajitvā
arahattaṃ pāpuṇiṃsu tehi parivuto sugato pātimokkhaṃ uddisi, so tatiyo
sannipāto ahosi, tena vuttaṃ:-
       [6] "sannipātā tayo āsuṃ      tissassa ca mahesino 2-
           khīṇāsavānaṃ vimalānaṃ         santacittāna tādinaṃ.
       [7] Khīṇāsavasatasahassānaṃ         paṭhamo āsi samāgamo
           navutisatasahassānaṃ           dutiyo āsi samāgamo.
       [8] Asītisatasahassānaṃ           tatiyo āsi samāgamo
           khīṇāsavānaṃ vimalānaṃ         pupphitānaṃ vimuttiyā"ti
@Footnote: 1 cha.Ma. tisse lokagganāyake

---------------------------------------------------------------------------------------------
page331.
     Tadā amhākaṃ bodhisatto yasavatīnagare sujāto nāma rājā hutvā idaṃ
phītaṃ janapadaṃ anekakoṭidhanasannicayaṃ anurāgamupagatahadayañca parijanaṃ tiṇanaḷamiva 1-
pariccajitvā jātiādīsu saṃviggahadayo nikkhamitvā tāpasapabbajjaṃ pabbajitvā
mahiddhiko mahānubhāvo hutvā "buddho loke uppanno"ti sutvā pañcavaṇṇāya
pītiyā phuṭṭhasarīro hutvā sapatisso tissaṃ 2- bhagavantaṃ upasaṅkamitvā vanditvā
cintesi "handāhaṃ mandāravapāricchattakādīhi dibbakusumehi bhagavantaṃ pūjessāmī"ti
atha so evaṃ cintetvā iddhiyā saggalokaṃ gantvā cittalatāvanaṃ pavisitvā
padumapāricchattakamandāravādīhi dibbakusumehi ratanamayaṃ caṅkoṭakaṃ gāvutappamāṇaṃ
pūretvā gahetvā gaganatalena āgantvā dibbehi surabhikusumehi bhagavantaṃ pūjesi.
Ekañca maṇidaṇḍakaṃ suvaṇṇamayakaṇṇikaṃ padumarāgamaṇimayapaṇṇaṃ sugandhakesaracchattaṃ
viya padumacchattaṃ bhagavato sirasi dhārayanto catuparisamajjhe aṭṭhāsi, atha bhagavā
naṃ "ito dvenavute kappe gotamo nāma buddho bhavissatī"ti byākāsi, tena
vuttaṃ:-
       [9] "ahantena samayena       sujāto nāma khattiyo
           mahābhogaṃ chaḍḍayitvā      pabbajiṃ isipabbajaṃ.
      [10] Mayi pabbajite sante      uppajji lokanāyako
           buddhoti saddaṃ sutvāna     pīti me upapajjatha.
      [11] Dibbaṃ mandāravaṃ pupphaṃ      padumaṃ pārichattakaṃ
           ubho hatthehi paggayha     dhunamāno upāgamiṃ.
      [12] Cātuvaṇṇaparivutaṃ          tissaṃ lokagganāyakaṃ
           tamahaṃ pupphaṃ gahetvā      matthake dhārayiṃ jinaṃ.
@Footnote: 1 Sī.,i. parijiṇṇatiṇalavamiva      2 Sī.,i. apagataissaṃ tissaṃ

---------------------------------------------------------------------------------------------
page332.
      [13] Sopi maṃ buddho byākāsi   janamajjhe nisīdiya
           dvenavute ito kappe    ayaṃ buddho bhavissati.
           1- Ahu kapilavhayā rammā  nikkhamitvā tathāgato. 1-
      [14] Padhānaṃ padahitvāna .pe.   dessāma sammukhā imaṃ.
      [15] Tassāpi vacanaṃ sutvā      bhiyyo cittaṃ pasādayiṃ
           uttariṃ vatamadhiṭṭhāsiṃ       dasapāramipūriyā"ti.
     Tattha mayi pabbajiteti mayi pabbajitabhāvaṃ upagate. "mama pabbajitaṃ
santan"ti potthakesu likhanti, so pamādalekhoti veditabbo. Upapajjathāti
uppajjittha. Ubho hatthehīti ubhohi hatthehi. Paggayhāti gahetvāna. Dhunamānoti
vākacīrāni vidhunamānova. Cātuvaṇṇaparivutanti catuparisaparivutaṃ, khattiyabrāhmaṇa-
gahapatisamaṇaparivutanti attho. "catuvaṇṇehi parivutan"ti paṭhanti keci.
     Tassa pana bhagavato khemaṃ nāma nagaraṃ ahosi. Janasandho nāma khattiyo
pitā, padumā nāma janikā, brahmadevo ca udayo ca dve aggasāvakā,
samaṅgo 2- nāmupaṭṭhāko, phussā ca sudattā ca dve aggasāvikā, asanarukkho
bodhi, sarīraṃ saṭṭhihatthubbedhaṃ ahosi, vassasatasahassaṃ āyu, subhaddā nāma
aggamahesī, ānando nāma putto, turaṅgayānena nikkhami. Tena vuttaṃ:-
      [16] "khemakaṃ nāma nagaraṃ         janasandho nāma khattiyo
           padumā nāma janikā         tissassa ca mahesino.
      [21] Brahmadevo ca udayo ca     ahesuṃ aggasāvakā
           samaṅgo 2- nāmupaṭṭhāko    tissassa ca mahesino.
@Footnote: 1-1 cha.Ma. ime pāṭhā na dissanti         2 Sī.,i. samaho, sumaṅgalo abhi.A. 1/68

---------------------------------------------------------------------------------------------
page333.
      [22] Phussā ceva sudattā ca     ahesuṃ aggasāvikā
           bodhi tassa bhagavato        asanoti pavuccati.
      [24] So buddho saṭṭhiratano      ahu uccattane jino
           anūpamo asadiso          himavā viya dissati.
      [25] Tassāpi atulatejassa       āyu āsi anuttaro
           vassasatasahassāni          loke aṭṭhāsi cakkhumā.
      [26] Uttamaṃ pavaraṃ seṭṭhaṃ        anubhotvā mahāyasaṃ
           jalitvā aggikkhandhova      nibbuto so sasāvako.
      [27] Valāhakova anilena        sūriyena viya ussavo
           andhakārova padīpena       nibbuto so sasāvako"ti.
     Tattha uccattaneti uccabhāvena. Himavā viya dissatīti himavāva padissati.
Ayameva vā pāṭho. Yathā yojanānaṃ satānucco himavā pañcapabbato sudūre
ṭhitānampi uccabhāvena ca sommabhāvena ca atiramaṇīyo hutvā dissati, evaṃ
bhagavāpi dissatīti attho. Anuttaroti nātidīgho nātirasso. Āyu vassasatasahassanti
attho. Uttamaṃ pavaraṃ seṭṭhanti aññamaññavevacanāni. Ussavoti himabindu
valāhakaussavaandhakārā viya anilasūriyadīpehi aniccatānilasūriyadīpehi 1- upadduto
parinibbuto sasāvako bhagavāti attho.
     Tisso kira bhagavā sunandavatīnagare sunandārāme parinibbāyi.
Sesametthagāthāsu pākaṭamevāti.
                      Tissabuddhavaṃsavaṇṇanā niṭṭhitā.
                      Niṭṭhito sattarasamo buddhavaṃso.
                          -------------
@Footnote: 1 Sī.,i. ayaṃ pāṭho na dissati

---------------------------------------------------------------------------------------------
page334.
                      20. Pussabuddhavaṃsavaṇṇanā 1-
     tassa tissassa bhagavato aparabhāge anukkamena parihāyitvā puna vaḍḍhitvā
aparimitāyukā hutvā anupubbena hāyitvā navutivassasahassāyukesu jātesu tasmiṃyeva
kappe pusso nāma satthā loke uppajji. Sopi bhagavā pāramiyo pūretvā
tusitapure nibbattitvā tato cavitvā kāsikanagare jayasenarañño aggamahesiyā
sirimāya nāma deviyā kucchismiṃ paṭisandhiṃ gahetvā dasannaṃ accayena sirimuyyāne
mātukucchito nikkhami. So navavassasahassāni agāraṃ ajjhāvasi. Tassa kira
garuḷapakkhahaṃsasuvaṇṇabhārāti tayo pāsādā ahesuṃ. Kisāgotamippamukhāni tiṃsa
itthisahassāni paccupaṭṭhitāni ahesuṃ.
     So cattāri nimittāni disvā kisāgotamiyā anupame nāma putte
uppanne alaṅkatagajavarakkhandhagato mahābhinikkhamanaṃ nikkhamitvā pabbaji. Taṃ
pabbajitaṃ janakoṭi anupabbaji. So tehi parivuto cha māse padhānacariyaṃ caritvā
tato gaṇaṃ pahāya sattāhaṃ ekacariyaṃ 2- anubrūhayamāno vasitvā visākhapuṇṇamāya
aññatare nagare aññatarassa seṭṭhino dhītāya sirivaḍḍhāya nāma dinnaṃ
madhupāyāsaṃ paribhuñjitvā sīsapāvane divāvihāraṃ vītināmetvā sāyanhasamaye
sirivaḍḍhena nāma upāsakena 3- dinnā aṭṭha tiṇamuṭṭhiyo gahetvā āmalakabodhiṃ
upasaṅkamitvā samāraṃ mārabalaṃ vidhamitvā sabbaññutaññāṇaṃ patvā "anekajātisaṃsāraṃ
.pe. Taṇhānaṃ khayamajjhagā"ti udānaṃ udānetvā sattasattāhaṃ bodhisamīpeyeva
vītināmetvā attanā saddhiṃ pabbajitānaṃ bhikkhūnaṃ koṭīnaṃ dhammapaṭivedhasamatthataṃ
disvā ākāsena gantvā saṅkassanagare isipatane migadāye otaritvā tesaṃ
majjhe dhammacakkaṃ pavattesi. Tadā koṭisatasahassānaṃ paṭhamo abhisamayo ahosi.
Tena vuttaṃ:-
@Footnote: 1 cha.Ma. phussa...    2 Sī.,i. ekacārī ekacariyaṃ       3 Sī.,i. tāpasena

---------------------------------------------------------------------------------------------
page335.
      [1] "tattheva maṇḍakappamhi      ahu satthā anuttaro
          anūpamo asamasamo         pusso 1- lokagganāyako.
      [2] Sopi sabbaṃ tamaṃ hantavā     vijaṭetvā mahājaṭaṃ
          sadevakaṃ tappayanto        abhivassi amatambunā.
      [3] Dhammacakkaṃ pavattente      pusse 2- nakkhattamaṅgale
          koṭisatasahassānaṃ          paṭhamābhisamayo ahū"ti.
     Tattha tattheva maṇḍakappamhīti yasmiṃ kappe dve buddhā uppajjanti,
so "maṇḍakappo"ti heṭṭhā vutto. Vijaṭetvāti paṭivissajjetvā. Mahājaṭanti
ettha jaṭāti taṇhāyetaṃ adhivacanaṃ. Sā hi rūpādīsu ārammaṇesu heṭṭhupariyavasena
punappunaṃ uppajjanato saṃsibbanato suttagumbajālapūvasaṅkhātā jaṭā viyāti
jaṭāti vuttaṃ, taṃ mahājaṭaṃ. Sadevakanti sadevakaṃ lokaṃ. Abhivassīti pāvassi.
Amatambunāti amatasaṅkhātena dhammakathāsaṅkhātena dhammakathāsalilena tappayanto
pāvassīti attho.
     Yadā pana bārāṇasīnagere sirivaḍḍho nāma rājā mahantaṃ bhogakkhandhaṃ
pahāya tāpasapabbajjaṃ pabbaji. Tena saha pabbajitānaṃ tāpasānaṃ navutisatasahassāni
ahesuṃ, tesaṃ bhagavā dhammaṃ desesi, tadā navutiyā satasahassānaṃ dutiyābhisamayo
ahosi. Yadā pana attano puttassa anupamakumārassa dhammaṃ desesi, tadā
asītiyā satasahassānaṃ tatiyo dhammābhisamayo ahosi. Tena vuttaṃ:-
      [4] "navutisatasahassānaṃ           dutiyābhisamayo ahu
           asītisatasahassānaṃ           tatiyābhisamayo ahū"ti.
@Footnote: 1 cha.Ma. phusso          2 cha.Ma. phusse

---------------------------------------------------------------------------------------------
page336.
     Tato aparena samayena kaṇṇakujjanagare surakkhito rājaputto ca
purohitaputto dhammasenakumāro ca pusse sammāsambuddhe attano nagaraṃ
sampatte saṭṭhiyā purisasatasahassehi saddhiṃ paccuggantvā vanditvā nimantetvā
sattāhaṃ mahādānaṃ datvā dasabalassa dhammakathaṃ sutvā 1- bhagavati pasīditvā te
saparivārā pabbajitvā 1- arahattaṃ pāpuṇiṃsu, tesaṃ saṭṭhiyā bhikkhusatasahassānaṃ
majjhe bhagavā pātimokkhaṃ uddisi, so paṭhamo sannipāto ahosi. Puna
kāsīnagare jayasenarañño saṭṭhimattānaṃ ñātīnaṃ samāgame buddhavaṃsaṃ desesi, taṃ
sutvā paññāsasatasahassāni ehibhikkhupabbajjāya pabbajitvā arahattaṃ pāpuṇiṃsu.
Tesaṃ majjhagato bhagavā pātimokkhaṃ uddisi, so dutiyo sannipāto ahosi.
Puna mahāmaṅgalasamāgame maṅgalakathaṃ sutvā cattālīsasatasahassāni pabbajitvā
arahattaṃ pāpuṇiṃsu. Tesaṃ majjhagato sugato pātimokkhaṃ uddisi, so tatiyo
sannipāto ahosi. Tena vuttaṃ:-
      [5] "sannipātā tayo āsuṃ       pussassapi mahesino
          khīṇāsavānaṃ vimalānaṃ          santacittāna tādinaṃ.
      [6] Saṭṭhisatasahassānaṃ            paṭhamo āsi samāgamo
          paññāsasatasahassānaṃ          dutiyo āsi samāgamo.
      [7] Cattālīsasatasahassānaṃ         tatiyo āsi samāgamo
          anupādā vimuttānaṃ          vocchinnapaṭisandhinan"ti.
     Tadā amhākaṃ bodhisatto arindamanagare vijitāvī nāma khattiyo hutvā
tassa dhammaṃ sutvā bhagavati pasīditvā tassa mahādānaṃ datvā mahārajjaṃ pahāya
bhagavato santike pabbajitvā tīṇi piṭakāni uggahetvā tepiṭakadharo mahājanassa
@Footnote: 1 Sī.,i. ayaṃ pāṭho na dissanti

---------------------------------------------------------------------------------------------
page337.
Dhammakathaṃ kathesi, sīlapāramiñca pūresi. Sopi naṃ "buddho bhavissatī"ti byākāsi.
Tena vuttaṃ:-
      [8] "ahantena samayena          vijitāvī nāma khattiyo
          chaḍḍayitvā mahārajjaṃ         pabbajiṃ tassa santike.
      [9] Sopi maṃ buddho byākāsi      pusso 1- lokagganāyako
          dvenavute ito kappe       ayaṃ buddho bhavissati
          2- ahu kapilavhayā rammā     nikkhamitvā tathāgato. 2-
     [10] Padhānaṃ padahitvāna .pe.      dasapāramipūriyā.
     [12] Suttantaṃ vinayañcāpi          navaṅgaṃ satthusāsanaṃ
          sabbaṃ pariyāpuṇitvā          sobhayiṃ jinasāsanaṃ.
     [13] Tatthappamatto viharanto       brahmaṃ bhāvetva bhāvanaṃ
          abhiññāpāramiṃ gantvā        brahmalokamagañchahan"ti.
     Tassa pana bhagavato kāsikaṃ nāma nagaraṃ ahosi. Jayaseno nāma rājā
pitā, sirimā nāma mātā, surakkhito ca dhammaseno ca dve aggasāvakā,
sabhiyo nāmupaṭṭhāko, cālā ca upacālā ca dve aggasāvikā, āmalakarukkho
bodhi, sarīraṃ aṭṭhapaṇṇāsahatthubbedhaṃ ahosi, āyu navutivassasahassāni,
kisāgotamī nāma aggamahesī, anupamo nāmassa putto, hatthiyānena nikkhami.
Tena vuttaṃ:-
      [14] "kāsikaṃ nāma nagaraṃ         jayaseno nāma khattiyo
           sirimā nāma janikā         pussassāpi mahesino .pe.
           Bodhi tassa bhagavato         āmaṇḍoti pavuccati .pe..
@Footnote: 1 cha.Ma. phusso         2-2 cha.Ma. ime pāṭhā na dissanti

---------------------------------------------------------------------------------------------
page338.
      [22] Aṭṭhapaṇṇāsaratanaṃ           sopi accuggato muni
           sobhate sataraṃsīva           uḷurājāva pūrito.
      [23] Navutivassasahassāni          āyu vijjati tāvade
           tāvatā tiṭṭhamāno so      tāresi janataṃ bahuṃ.
                [24] Ovaditvā bahū satte
                     santāretvā bahū jane
                     sopi satthā atulayaso
                     nibbuto so sasāvako"ti.
     Tattha āmaṇḍoti āmalakarukkho. Ovaditvāti ovādaṃ datvā,
anusāsitvāti attho. Sopi satthā atulayasoti sopi satthā amitayasoti attho.
"so jahitvā amitayaso"tipi pāṭho, tassa so sabbameva vuttappakāraṃ visesaṃ
hitvāti attho.
     Pusso kira sammāsambuddho kusinārāyaṃ senārāme 1- parinibbāyi. Dhātuyo
kirassa vitthārikā ahesuṃ. Sesagāthāsu sabbattha pākaṭamevāti.
                      Pussabuddhavaṃsavaṇṇanā niṭṭhitā.
                     Niṭṭhito aṭṭhārasamo buddhavaṃso.
                          -------------
                       21. Vipassībuddhavaṃsavaṇṇanā
     pussassa 2- buddhassa aparabhāge antarakappe 3- tasmiñca kappe vītivatte
ito ekanavutikappe vijitasabbakappo 4- parahitaniratasaṅkappo sabbattha vipassī
vipassī nāma satthā loke udapādi. So pāramiyo pūretvā
@Footnote: 1 Sī.,i. setārāme. Ma. senānigame       2 cha.Ma. phussassa...evamuparipi
@3 cha.Ma. sāntarakappe                    4 Sī.,i. viditasabbavikappo

---------------------------------------------------------------------------------------------
page339.
Anekaratanamaṇivisarasamujjotitabhavane tusitabhavane nibbattitvā tato cavitvā bandhumatīnagare
anekabandhumato bandhumato rañño bandhumatiyā nāma aggamahesiyā kucchismiṃ
paṭisandhiṃ aggahesi. So dasannaṃ māsānaṃ accayena kheme migadāye mātudarato
asitanīradarājito puṇṇacando viya nikkhami. Nāmaggahaṇadivase panassa
lakkhaṇapāṭhakā ñātakā ca divā ca rattiñca antarantarā nimmisasañjanitandhakāravirahena
visuddhaṃ passanti, vivaṭehi vā akkhīhi passatīti "vipassī"ti
nāmamakaṃsu. "viceyya viceyya passatīti vā vipassī"ti vadanti. So aṭṭhavassasahassāni
agāraṃ ajjhāvasi. Nandasunandasirimānāmakā tayo cassa pāsādā ahesuṃ.
     Sudassanādevippamukhānaṃ itthīnaṃ satasahassaṃ vīsati ca sahassāni ahesuṃ.
"sutanū"tipi sudassanā vuccati. So aṭṭhavassasahassānaṃ accayena cattāri
nimittāni disvā sutanudeviyā samavaṭṭakkhandhe nāma tanaye jāte ājaññarathena
mahābhinikkhamanaṃ nikkhamitvā pabbaji. Taṃ purisānaṃ caturāsītisatasahassāni
anupabbajiṃsu. So tehi parivuto mahāpuriso aṭṭhamāsaṃ padhānacariyaṃ caritvā
visākhapuṇṇamāya sudassanaseṭṭhidhītāya dinnaṃ madhupāyāsaṃ paribhuñjitvā kusumasamalaṅkate
sālavane divāvihāraṃ katvā sujātena nāma yavapālakena dinnā aṭṭha
tiṇamuṭṭhiyo gahetvā pāṭalibodhiṃ samalaṅkataṃ disvā dakkhiṇadisābhāgena taṃ
upāgami.
     Tassā pana pāṭaliyā samavaṭṭakkhandho taṃ divasaṃ paṇṇāsaratano hutvā
abbhuggato sākhā paṇṇāsaratanā ubbedhena ratanasataṃ ahosi. Taṃdivasameva sā
pāṭalī kaṇṇikābaddhehi viya pupphehi paramasurabhigandhehi mūlato paṭṭhāya
sabbasañchannā ahosi. Dibbagandho vāyati, na kevalaṃ tadā ayameva pupphito,

---------------------------------------------------------------------------------------------
page340.
Dasasahassi 1- cakkavāḷesu sabbe pāṭaliyo pupphitāva. Na kevalaṃ pāṭaliyova,
dasasahassicakkavāḷesu sabbarukkhagumbalatāyopi pupphiṃsu. Mahāsamuddopi pañcavaṇṇehi
padumehi kuvalayuppalakumudehi sañchanno sītalamadhurasalilo ahosi. Sabbampi ca
dasasahassi 1- cakkavāḷagabbhantaraṃ dhajamālākulaṃ ahosi. Tattha paṭimālāgulavippakiṇṇaṃ
nānāsurabhikusumasajjitadharaṇītalaṃ dhūpacuṇṇandhakāraṃ ahosi. Taṃ upagantvā
tepaṇṇāsahatthavitthataṃ tiṇasantharaṃ santharitvā caturaṅgasamannāgataṃ vīriyaṃ adhiṭṭhāya
"yāva buddho na homi, tāva ito na uṭṭhahāmī"ti paṭiññaṃ katvā
nisīdi. Evaṃ nisīditvā samāraṃ mārabalaṃ vidhamitvā maggānukkamena cattāri
maggañāṇāni maggānantaraṃ cattāri phalañāṇāni catasso paṭisambhidā
catuyoniparicchedakañāṇaṃ pañcagatiparicchedakañāṇaṃ catuvesārajjañāṇāni cha
asādhāraṇañāṇāni ca sakale ca buddhaguṇe hatthagate katvā paripuṇṇasaṅkappo
bodhipallaṅke nisinnova:-
           "anekajātisaṃsāraṃ .pe.       taṇhānaṃ khayamajjhagā. 2-
            Ayoghanahatasseva            jalato jātavedaso
            anupubbūpasantassa            yathā na ñāyate gati.
            Evaṃ sammā vimuttānaṃ        kāmabandhoghatārinaṃ
            paññāpetuṃ gatī natthi         pattānaṃ acalaṃ sukhan"ti 3-
evaṃ udānaṃ udānetvā bodhisamīpeyeva sattasattāhaṃ vītināmetvā brahmāyācanaṃ
sampaṭicchitvā attano vemātikassa bhātikassa khaṇḍakumārassa ca purohitaputtassa
tissakumārassa ca upanissayasampattiṃ oloketvā ākāsena gantvā kheme
@Footnote: 1-1 Sī.,i. ime pāṭhā na dissanti
@2 khu.dha. 25/153/44      3 khu.u. 25/80/231

---------------------------------------------------------------------------------------------
page341.
Migadāye otaritvā ubhopi te uyyānapālena pakkosāpetvā tesaṃ parivārānaṃ
majjhe dhammacakkaṃ pavattesi. Tadā aparimitānaṃ devatānaṃ dhammābhisamayo ahosi.
Tena vuttaṃ:-
      [1] "pussassa ca aparena         sambuddho dvipaduttamo
          vipassī nāma nāmena         loke uppajji cakkhumā.
      [2] Avijjaṃ sabbaṃ padāletvā      patto sambodhimuttamaṃ
          dhammacakkaṃ pavattetuṃ          pakkāmi bandhumatīpuraṃ.
      [3] Dhammacakkaṃ pavattetvā        ubho bodhesi nāyako
          gaṇanāya na vattabbo         paṭhamābhisamayo ahū"ti.
     Tattha padāletvāti bhinditvā, avijjandhakāraṃ bhinditvāti attho.
"vattetvā cakkamārāme"tipi pāṭho, tassa ārāmeti kheme migadāyeti attho.
Ubho bodhesīti attano kaniṭṭhabhātikaṃ khaṇḍaṃ rājaputtaṃ tissañca purohitaputtanti
ubho bodhesi. Gaṇanāya na vattabboti devatānaṃ abhisamayavasena gaṇanaparicchedo
natthīti attho.
     Athāparena samayena khaṇḍaṃ rājaputtaṃ tissañca purohitaputtaṃ anupabbajitāni
caturāsītibhikkhusahassāni dhammāmataṃ pāyesi. So dutiyo abhisamayo ahosi. Tena
vuttaṃ:-
      [4] "punāparaṃ amitayaso          tattha saccaṃ pakāsayi
          caturāsītisahassānaṃ           dutiyābhisamayo ahū"ti.
     Tattha tatthāti kheme migadāyeti attho. "caturāsītisahassāni, sambuddha-
manupabbajun"ti ettha ete pana caturāsītisahassasaṅkhātā purisā vipassissa

---------------------------------------------------------------------------------------------
page342.
Kumārassa upaṭṭhākapurisāyeva. Te pātova vipassikumārassa upaṭṭhānaṃ āgantvā
kumāramadisvā pātarāsatthāya gantvā bhuttapātarāsā "kuhiṃ kumāro"ti pucchitvā
tato "uyyānabhūmiṃ gato"ti sutvā "tattheva naṃ dakkhissāmā"ti nikkhantā
nivattamānaṃ tassa sārathiṃ disvā "kumāro pabbajito"ti sutvā sutaṭṭhāneyeva
sabbābharaṇāni muñcitvā antarāpaṇato kāsāyāni vatthāni āharāpetvā
kesamassuṃ ohāretvā pabbajiṃsu. Pabbajitvā ca te gantvā mahāpurisaṃ
parivārayiṃsu.
     Tato vipassī bodhisatto "padhānacariyaṃ caranto ākiṇṇo viharāmi, na
kho panametaṃ patirūpaṃ yatheva maṃ ime gihibhūtā pubbe parivāretvā caranti,
idānipi tatheva kiṃ iminā gaṇenā"ti gaṇasaṅgaṇikāya ukkaṇṭhitvā
"ajjeva gacchāmī"ti cintetvā puna "ajja avelā, sace panāhaṃ ajja
gamissāmi, sabbepime jānissanti, sveva gamissāmī"ti cintesi. Taṃdivasañca
uruvelagāmasadise ekasmiṃ gāme gāmavāsino manussā svātanāya saddhiṃ parisāya
mahāpurisaṃ nimantayiṃsu. Te tesaṃ caturāsītisahassānaṃ mahāpurisassa ca pāyāsameva
paṭiyādayiṃsu. Atha vipassī mahāpuriso punadivase visākhapuṇṇamāya tasmiṃ gāme
tehi pabbajitajanehi saddhiṃ bhattakiccaṃ katvā vasanaṭṭhānameva agamāsi. Tatra te
pabbajitā mahāpurisassa vattaṃ dassetvā attano attano rattiṭṭhānadivāṭṭhānāni
pavisiṃsu.
     Bodhisattopi paṇṇasālaṃ pavisitvā nisinno cintesi "ayaṃ kālo
nikkhamitun"ti nikkhamitvā paṇṇasāladvāraṃ pidahitvā bodhimaṇḍābhimukho pāyāsi.
Te kira pabbajitā sāyaṃ bodhisattassa upaṭṭhānaṃ gantvā paṇṇasālaṃ
parivāretvā nisinnā "ativikālo jāto upadhārethā"ti vatvā paṇṇasāladvāraṃ

---------------------------------------------------------------------------------------------
page343.
Vivaritvā taṃ apassannāpi "kuhiṃ nu gato mahāpuriso"ti nānubandhiṃsu. "gaṇavāse
nibbinno eko viharitukāmo maññe mahāpuriso buddhabhūtaṃyeva taṃ passissāmā"ti
antojambudīpābhimukhā cārikaṃ pakkamiṃsu. Atha te "vipassinā kira buddhattaṃ patvā
dhammacakkaṃ pavattitan"ti sutvā anukkamena sabbe te pabbajitā bandhumatiyā
rājadhāniyā kheme migadāye sannipatiṃsu. Tato tesaṃ bhagavā dhammaṃ desesi, tadā
caturāsītiyā bhikkhusahassānaṃ dhammābhisamayo ahosi. So tatiyo abhisamayo ahosi.
Tena vuttaṃ:-
      [5] "caturāsītisahassāni         sambuddhaṃ anupabbajuṃ
          tesamārāmapattānaṃ         dhammaṃ desesi cakkhumā.
      [6] Sabbākārena bhāsato       sutvā upanisādino 1-
          tepi dhammavaraṃ gantvā       tatiyābhisamayo ahū"ti.
     Tattha caturāsītisahassāni, sambuddhaṃ anupabbajunti ettha anunā yogato
sambuddhanti upayogavacanaṃ katanti veditabbaṃ, sambuddhassa pacchā pabbajiṃsūti
attho. Lakkhaṇaṃ saddasatthato gahetabbaṃ. "tattha ārāmapattānan"tipi pāṭho.
Bhāsatoti vadato. Upanisādinoti gantvā upanissāya dhammadānaṃ dadatoti attho.
Tepīti te caturāsītisahassasaṅkhātā pabbajitā vipassissa upaṭṭhākabhūtā. Gantvāti
tassa dhammaṃ ñatvā. Evaṃ tesaṃ tatiyo abhisamayo ahosi. Kheme migadāye
vipassīsammāsambuddhaṃ dve ca aggasāvake anupabbajitānaṃ bhikkhūnaṃ
aṭṭhasaṭṭhisatasahassānaṃ majjhe nisinno vipassī bhagavā:-
                  "khantīparamaṃ tapo titikkhā
                   nibbānaṃ paramaṃ vadanti buddhā
                   na hi pabbajito parūpaghātī
                   na samaṇo hoti paraṃ viheṭhayanto.
@Footnote: 1 pāḷi. ṭhatvā upanissā jino

---------------------------------------------------------------------------------------------
page344.
           Sabbapāpassa akaraṇaṃ           kusalassa upasampadā
           sacittapariyodapanaṃ             etaṃ buddhāna sāsanaṃ.
           Anūpavādo anūpaghāto         pātimokkhe ca saṃvaro
           mattaññutā ca bhattasmiṃ         pantañca sayanāsanaṃ
           adhicitte ca āyogo         etaṃ buddhāna sāsanan"ti 2-
imaṃ pātimokkhaṃ uddisi. Imā pana sabbabuddhānaṃ pātimokkhuddesagāthāyo
hontīti veditabbaṃ. So paṭhamo sannipāto ahosi. Puna yamakapāṭihāriyaṃ disvā
pabbajitānaṃ bhikkhūnaṃ satasahassānaṃ dutiyo sannipāto ahosi. Yadā pana
vipassissa vemātikā tayo bhātaro paccantaṃ vūpasametvā bhagavato upaṭṭhānakiriyāya
laddhavarā hutvā attano nagaraṃ netvā upaṭṭhahantā tassa dhammaṃ sutvā
pabbajiṃsu. Tesaṃ asītisatasahassānaṃ majjhe nisīditvā bhagavā kheme migadāye
pātimokkhaṃ uddisi, so tatiyo sannipāto ahosi. Tena vuttaṃ:-
      [7] "sannipātā tayo āsuṃ         vipassissa mahesino
          khīṇāsavānaṃ vimalānaṃ            santacittāna tādinaṃ.
      [8] Aṭṭhasaṭṭhisatasahassānaṃ           paṭhamo āsi samāgamo
          bhikkhusatasahassānaṃ              dutiyo āsi samāgamo.
      [9] Asītibhikkhusahassānaṃ             tatiyo āsi samāgamo
          tattha bhikkhugaṇamajjhe            sambuddho atirocatī"ti.
     Tattha aṭṭhasaṭṭhisatasahassānanti aṭṭhasaṭṭhisahassādhikānaṃ satasahassa-
bhikkhūnanti attho. Tatthāti tattha kheme migadāye. Bhikkhugaṇamajjheti bhikkhugaṇassa
majjhe. "tassa bhikkhugaṇamajjhe"tipi pāṭho, tassa bhikkhugaṇassa majjheti attho.
@Footnote: 2 dī.mahā. 10/90/43. khu.dha. 25/184/50

---------------------------------------------------------------------------------------------
page345.
     Tadā amhākaṃ bodhisatto mahiddhiko mahānubhāvo atulo nāma nāgarājā
hutvā anekanāgakoṭisatasahassaparivāro hutvā saparivārassa dasabalassa
asamabalasīlassa karuṇāsītalahadayassa sakkārakaraṇatthaṃ sattaratanamayaṃ candamaṇḍala-
saṅkāsaṃ daṭṭhabbasāramaṇḍaṃ maṇḍapaṃ kāretvā tattha nisīdāpetvā sattāhaṃ
dibbavibhavānurūpaṃ mahādānaṃ datvā sattaratanakhacitaṃ mahārahaṃ suvaṇṇamayaṃ nānāmaṇi-
jutivisarasamujjalaṃ pīṭhiṃ bhagavato adāsi. Tadā naṃ pīṭhānumodanāvasāne "ito ayaṃ
ekanavutikappe buddho bhavissatī"ti byākāsi. Tena vuttaṃ:-
      [10] "ahantena samayena           nāgarājā mahiddhiko
           atulo nāma nāmena          puññavanto jutindharo.
      [11] Nekānaṃ nāgakoṭīnaṃ           parivāretvānahaṃ tadā
           vajjanto dibbaturiyehi         lokajeṭṭhaṃ upāgamiṃ.
      [12] Upasaṅkamitvā sambuddhaṃ         vipassiṃ lokanāyakaṃ
           maṇimuttaratanakhacitaṃ             sabbābharaṇabhūsitaṃ
           nimantetvā dhammarājassa       suvaṇṇapīṭhamadāsahaṃ.
      [13] Sopi maṃ buddho byākāsi       saṃghamajjhe nisīdiya
           ekanavutito 1- kappe        ayaṃ buddho bhavissati.
      [14] Ahu kapilavhayā rammā         nikkhamitvā tathāgato
           padhānaṃ padahitvāna            katvā dukkarakārikaṃ.
      [15] Ajapālarukkhamūlasmiṃ            nisīditvā tathāgato
           tattha pāyāsaṃ paggayha         nerañjaramupehiti.
@Footnote: 1 pāḷiyaṃ ekanavuti itoti dissati

---------------------------------------------------------------------------------------------
page346.
      [16] Nerañjarāya tīramhi         pāyāsaṃ ada so jino
           paṭiyattavaramaggena          bodhimūlamupehiti.
      [17] Tato padakkhiṇaṃ katvā        bodhimaṇḍaṃ anuttaro
           assatthamūle sambodhiṃ        bujjhissati mahāyaso.
      [18] Imassa janikā mātā        māyā nāma bhavissati
           pitā suddhodano nāma       ayaṃ hessati gotamo.
      [19] Anāsavā vītarāgā         santacittā samāhitā
           kolito upatisso ca        aggā hessanti sāvakā
           ānando nāmupaṭṭhāko      upaṭṭhissatimaṃ jinaṃ.
      [20] Khemā uppalavaṇṇā ca       aggā hessanti sāvikā
           anāsavā vītarāgā         santacittā samāhitā.
      [21] 1- Bodhi tassa bhagavato      assatthoti pavuccati
           citto ca hatthāḷavako       aggā hessantupaṭṭhakā.
      [22] Nandamātā ca uttarā       aggā hessantupaṭṭhikā
           āyu vassasataṃ tassa         gotamassa yasassino.
           Idaṃ sutvāna vacanaṃ          asamassa mahesino
           āmoditā naramarū          buddhavījaṅkuro ayaṃ.
           Ukkuṭṭhisaddā vattanti       apphoṭenti hasanti ca
           katañjalī namassanti          dasasahassī sadevakā.
           Yadimassa lokanāthassa        virajjhissāma sāsanaṃ
           anāgatamhi addhāne        hessāma sammukhā imaṃ. 1-
@Footnote: 1-1 cha.Ma. ime pāṭhā na dissanti

---------------------------------------------------------------------------------------------
page347.
           1- Yathā manussā nadiṃ tarantā paṭititthaṃ virajjhiya
           heṭṭhātitthaṃ gahetvā       uttaranti mahānadiṃ.
           Evameva mayaṃ sabbe        yadi muñcāmimaṃ jinaṃ
           anāgatamhi addhāne        hessāma sammukhā imaṃ. 1-
      [23] Tassāhaṃ 2- vacanaṃ sutvā     bhiyyo cittaṃ pasādayiṃ
           uttariṃ vatamadhiṭṭhāsiṃ         dasapāramipūriyā"ti.
     Tattha puññavantoti puññavā, samupacitapuññasañcayoti attho. Jutindharoti
pabhāyutto. Nekānaṃ nāgakoṭīnanti anekāhi nāgakoṭīhi, karaṇatthe sāmivacanaṃ
daṭṭhabbaṃ. Parivāretvānāti bhagavantaṃ parivāretvā. Ahanti attānaṃ
niddisati. Vajjantoti vādento tāḷento. Maṇimuttaratanakhacitanti maṇimuttādīhi
vividhehi ratanehi khacitanti attho. Sabbābharaṇabhūsitanti sabbābharaṇehi vāḷarūpādīhi
ratanamayehi maṇḍitanti attho. Suvaṇṇapīṭhanti suvaṇṇamayaṃ pīṭhaṃ. Adāsahanti
adāsiṃ ahaṃ.
     Tassa pana vipassissa bhagavato bandhumatī nāma nagaraṃ ahosi. Bandhumā
nāma rājā pitā, bandhumatī nāma mātā, khaṇḍo ca tisso ca dve
aggasāvakā, asoko nāmupaṭṭhāko, candā ca candamittā ca dve aggasāvikā,
pāṭalirukkho bodhi, sarīraṃ asītihatthubbedhaṃ ahosi, sarīrappabhā sabbakālaṃ satta
yojanāni pharitvā aṭṭhāsi, asītivassasahassāni āyu, sutanu nāmassa aggamahesī,
samavaṭṭakkhandho nāmassa putto, ājaññarathena nikkhami. Tena vuttaṃ:-
      [24] "nagaraṃ bandhumatī nāma         bandhumo 3- nāma khattiyo
            mātā bandhumatī nāma        vipassissa mahesino.
@Footnote: 1-1 cha.Ma. ime pāṭhā na dissanti   2 pāḷiyaṃ tassāpīti dissati    3 cha.Ma. bandhumā

---------------------------------------------------------------------------------------------
page348.
      [25] 1- Aṭṭhavassasahassāni       agāraṃ ajjhāvasi so
           nando sunando sirimā       tayo pāsādamuttamā.
      [26] Ticattāri sahassāni         nāriyo samalaṅkatā
           sudassanā nāma nārī        samavaṭṭakkhandho nāma atrajo.
      [27] Nimitte caturo disvā       rathayānena nikkhami
           anūnaaṭṭhamāsāni           padhānaṃ padahī jino.
      [28] Brahmunā yācito santo     vipassī lokanāyako
           vattacakko mahāvīro        migadāye naruttamo. 1-
      [29] Khaṇḍo ca tissanāmo ca      ahesuṃ aggasāvakā
           asoko nāmupaṭṭhāko       vipassissa mahesino.
      [30] Candā ca candamittā ca      ahesuṃ aggasāvikā
           bodhi tassa bhagavato         pāṭalīti pavuccati.
      [31] 2- Punabbasumitto nāgo ca   ahesuṃ aggupaṭṭhakā
           sirimā uttarā ceva        ahesuṃ aggupaṭṭhikā. 2-
      [32] Asītihatthamubbedho          vipassī lokanāyako
           pabhā niddhāvatī tassa        samantā sattayojane.
      [33] Asītivassasahassāni          āyu buddhassa tāvade
           tāvatā tiṭṭhamāno so      tāresi janataṃ bahuṃ.
      [34] Bahudevamanussānaṃ           bandhanā parimocayi
           maggāmaggañca ācikkhi       avasesaputhujjane.
@Footnote: 1 cha.Ma. ime pāṭhā na dissanti           2-2 cha.Ma. ayaṃ gāthā na dissanti

---------------------------------------------------------------------------------------------
page349.
      [35] Ālokaṃ dassayitvāna        desetvā amataṃ padaṃ
           jalitvā aggikkhandhova       nibbuto so sasāvako.
      [36] Iddhivaraṃ puññavaraṃ           lakkhaṇañca kusumitaṃ
           sabbaṃ tamantarahitaṃ           nanu rittā sabbasaṅkhārā"ti.
     Tattha bandhanāti devamanusse kāmarāgasaṃyojanādibandhanā mocesi, vikāsesīti
attho. Maggāmaggañca ācikkhīti "amatādhigamāya ayaṃ maggo ucchedasassatadiṭṭhivirahitā
majjhimā paṭipadā maggo kāyakilamathādiko nāyaṃ maggo"ti sesaputhujjane ācikkhīti
attho. Ālokaṃ dassayitvānāti maggañāṇālokaṃ vipassanāñāṇālokañca dassayitvā.
Lakkhaṇañca kusumitanti cittalakkhaṇādīhi phullitaṃ 1- maṇḍitaṃ bhagavato sarīranti
attho. Sesaṃ sabbattha gāthāsu uttānamevāti.
                      Vipassībuddhavaṃsavaṇṇanā niṭṭhitā.
                     Niṭṭhito ekūnavīsatimo buddhavaṃso.
                         ---------------
                        22. Sikhībuddhavaṃsavaṇṇanā
     vipassissa aparabhāge antarahite ca tasmiṃ kappe tato paraṃ ekūnasaṭṭhiyā
kappesu buddhā loke na uppajjiṃsu. 2- Apagatabuddhāloko ahosi. Kilesadevaputta-
mārānaṃ ekarajjaṃ apagatakaṇṭakaṃ ahosi. Ito pana ekattiṃsakappe
siniddhasukkhasāradārupacito pahūtasappisitto nidhūmo sikhī viya sikhī ca vessabhū cāti
dve sammāsambuddhā loke uppajjiṃsu. 2- Tattha sikhī pana bhagavā pāramiyo pūretvā
tusitapure nibbattitvā tato cavitvā kusalakaraṇavatī aruṇavatīnagare paramaguṇavato
@Footnote: 1 Sī.,i. pupphitaṃ     2-2 Sī.,i. ime pāṭhā na dissanti

---------------------------------------------------------------------------------------------
page350.
Aruṇavato nāma rañño aggamahesiyā rattakanakapaṭibimbarucirappabhāya pabhāvatiyā
nāma deviyā kucchismiṃ paṭisandhiṃ gahetvā dasa māse vītināmetvā nisabhuyyāne
mātukucchito nikkhami. Nemittikā panassa nāmaṃ karontā uṇhīsassa sikhā viya
uggatattā "sikhī"ti nāmamakaṃsu. So sattavassahassāni agāraṃ ajjhāvasi.
Sucandakasirīgiriyasanārivasabhanāmakā tayo pāsādā ahesuṃ. Sabbakāmādevippamukhāni
catuvīsati itthisahassāni paccupaṭṭhitāni ahesuṃ.
     So cattāri nimittāni disvā sabbakāmādeviyā guṇagaṇātule atule
nāma putte uppanne hatthiyānena hatthikkhandhavaragato mahābhinikkhamanaṃ
nikkhamitvā pabbaji. Taṃ sattatipurisasatasahassāni 1- anupabbajiṃsu. So tehi parivuto
aṭṭhamāsaṃ padhānacariyaṃ caritvā visākhapuṇṇamāya gaṇasaṅgaṇikaṃ pahāya sudassananigame
piyadassīseṭṭhino dhītuyā dinnaṃ madhupāyāsaṃ paribhuñjitvā taruṇakhadiravane divāvihāraṃ
vītināmetvā anomadassinā nāma tāpasena dinnā aṭṭha kusatiṇamuṭṭhiyo
gahetvā puṇḍarīkabodhiṃ upasaṅkami. Tassā kira puṇḍarīkabodhiyāpi pāṭaliyā
pamāṇameva pamāṇaṃ ahosi. Taṃdivasameva so paṇṇāsaratanakkhandho hutvā
abbhuggato, sākhāpissa paṇṇāsaratanamattāva. So dibbehi gandhehi pupphehi
sañchanno ahosi. Na kevalaṃ puppheheva, phalehipi sañchanno 2- ahosi.
Tassa ekapassato taruṇāni phalāni ekato majjhimāni ekato nātipakkāni
ekato pakkhittadibbojāni viya surasāni vaṇṇagandharasasampannāni tato tato
olambanti. Yathā ca so, evaṃ dasasahassicakkavāḷesu pupphūpagā rukkhā pupphehi
phalūpagā rukkhā phalehi paṭimaṇḍitā ahesuṃ.
@Footnote: 1 Ma. sattattiṃsapurisa...      2 Sī.,i. sahito

---------------------------------------------------------------------------------------------
page351.
     So tattha catuvīsatihatthavitthataṃ tiṇasantharaṃ santharitvā pallaṅkaṃ ābhujitvā
caturaṅgavīriyaṃ adhiṭṭhāya nisīdi. Evaṃ nisīditvā chattiṃsa yojanavitthataṃ samāraṃ
mārabalaṃ vidhamitvā sambodhiṃ pāpuṇitvā "anekajātisaṃsāraṃ .pe. Taṇhānaṃ
khayamajjhagā"ti udānaṃ udānetvā bodhisamīpeyeva sattasattāhaṃ vītināmetvā
brahmāyācanaṃ sampaṭicchitvā attanā saha pabbajitānaṃ sattatiyā bhikkhusatasahassānaṃ
upanissayasampattiṃ disvā surapathena gantvā vividhāvaraṇavatiyā aruṇavatiyā
rājadhāniyā samīpe migājinuyyāne 1- otaritvā tehi munigaṇehi parivuto tesaṃ
majjhe dhammacakkaṃ pavattesi. Tadā koṭisatasahassānaṃ paṭhamo abhisamayo ahosi.
Tena vuttaṃ:-
      [1] "vipassissa aparena         sambuddho dvipaduttamo
          sikhivhayo āsi jino        asamo appaṭipuggalo.
      [2] Mārasenaṃ pamadditvā        patto sambodhimuttamaṃ
          dhammacakkaṃ pavattesi         anukampāya pāṇinaṃ.
      [3] Dhammacakkaṃ pavattente       sikhimhi jinapuṅgave
          koṭisatasahassānaṃ           paṭhamābhisamayo ahū"ti.
     Punapi aruṇavatiyā rājadhāniyā samīpeyeva abhibhūrājaputtassa ca
sambhavarājaputtassa cāti dvinnaṃ saparivārānaṃ dhammaṃ desetvā navutikoṭisahassāni
dhammāmataṃ pāyesi. So dutiyo abhisamayo ahosi. Tena vuttaṃ:-
      [4] "aparampi dhammaṃ desente    gaṇaseṭṭhe naruttame
          navutikoṭisahassānaṃ          dutiyābhisamayo ahū"ti.
     Yadā pana sūriyavatīnagaradvāre campakarukkhamūle titthiyamadamānabhañjanatthaṃ
sabbajanabandhanamokkhatthañca yamakapāṭihāriyaṃ karonto bhagavā dhammaṃ desesi,
tadā asītikoṭisahassānaṃ tatiyo abhisamayo ahosi. Tena vuttaṃ:-
@Footnote: 1 Sī.,i. migāciruyyāne

---------------------------------------------------------------------------------------------
page352.
      [5] "yamakapāṭihārayaṃ 1-        dassayante sadevake
           asītikoṭisahassānaṃ         tatiyābhisamayo ahū"ti.
     Abhibhunā ca sambhavena ca rājaputtena saddhiṃ pabbajitānaṃ arahantānaṃ
satasahassānaṃ majjhe nisīditvā pātimokkhaṃ uddisi, so paṭhamo sannipāto
ahosi. Aruṇavatīnagare ñātisamāgame pabbajitānaṃ asītiyā bhikkhusahassānaṃ majjhe
nisīditvā pātimokkhaṃ uddisi, so dutiyo sannipāto ahosi. Dhanañjayanagare
dhanapālanāgavinayanasamaye 2- pabbajitānaṃ sattatiyā bhikkhusahassānaṃ majjhe bhagavā
pātimokkhaṃ uddisi, so tatiyo sannipāto ahosi. Tena vuttaṃ:-
      [6] "sannipātā tayo āsuṃ      sikhissāpi mahesino
          khīṇāsavānaṃ vimalānaṃ         santacittāna tādinaṃ.
      [7] Bhikkhusatasahassānaṃ           paṭhamo āsi samāgamo
          asītibhikkhusahassānaṃ          dutiyo āsi samāgamo.
      [8] Sattatibhikkhusahassānaṃ         tatiyo āsi samāgamo
          anupalitto padumaṃva          toyamhi sampavaḍḍhitan"ti.
     Tattha anupalitto padumaṃvāti toye jātaṃ toyeva vaḍḍhitaṃ padumaṃ viya
toyena anupalittaṃ, sopi bhikkhu sannipāto loke jātopi lokadhammehi anupalitto
ahosīti attho.
     Tadā kira amhākaṃ bodhisatto katthaci asaṃsaṭṭho paribhuttanagare arindamo
nāma rājā hutvā sikhimhi paribhuttanagaramanuppatte saparivāro rājā bhagavato
paccuggantvā pasādavaḍḍhitahadayanayanasoto dasabalassa amalacaraṇakamalayugaḷesu
@Footnote: 1 cha.Ma. yamakapāṭihāriyañca       2 Sī.,i. dhanapālakagahapativinayanasamaye

---------------------------------------------------------------------------------------------
page353.
Saparivāro sirasā abhivanditvā dasabalaṃ nimantetvā sattāhaṃ issariyakulavibhava-
saddhānurūpaṃ mahādānaṃ datvā dussabhaṇḍāgāradvārāni vivarāpetvā buddhappamukhassa
bhikkhusaṃghassa mahagghāni vatthāni adāsi. Attano ca balarūpalakkhaṇajavasampanna-
hemajālamālāsamalaṅkataṃ navakanakaruciradaṇḍakosacāmarayugavirājitaṃ vipulamudukaṇṇaṃ
candarājivirājitavadanasotaṃ erāvaṇavāraṇamiva arivāraṇaṃ varavāraṇaṃ datvā vāraṇappamāṇameva
katvā kappiyabhaṇḍañca adāsi. Sopi naṃ satthā "ito ekattiṃsakappe buddho
bhavissatī"ti byākāsi. Tena vuttaṃ:-
      [9] "ahantena samayena        arindamo nāma khattiyo
          sambuddhappamukhaṃ saṃghaṃ         annapānena tappayiṃ.
     [10] Bahudussavaraṃ datvā         dussakoṭiṃ anappakaṃ
          alaṅkataṃ hatthiyānaṃ         sambuddhassa adāsahaṃ.
     [11] Hatthiyānaṃ nimminitvā       kappiyaṃ upanāmayiṃ
          pūrayiṃ mānasaṃ mayhaṃ         niccaṃ daḷhamupaṭṭhitaṃ.
     [12] Sopi maṃ buddho byākāsi    sikhī lokagganāyako
          ekattiṃse ito kappe     ayaṃ buddho bhavissati.
     [13] Ahu kapilavhayā rammā .pe. Hessāma sammukhā imaṃ.
     [14] Tassāpi vacanaṃ sutvā       bhiyyo cittaṃ pasādayiṃ
          uttariṃ vatamadhiṭṭhāsiṃ        dasapāramipūriyā"ti.
     Tattha nimminitvāti tassa hatthino pamāṇena tulayitvā. Kappiyanti
kappiyabhaṇḍaṃ, bhikkhūnaṃ yaṃ bhaṇḍaṃ kappati gahetuṃ taṃ kappiyabhaṇḍaṃ nāma.

---------------------------------------------------------------------------------------------
page354.
Pūrayiṃ mānasaṃ mayhanti mama cittaṃ dānapītiyā pūrayiṃ, mayhaṃ hāsuppādanasamatthaṃ
akāsinti attho. Niccaṃ daḷhamupaṭṭhitanti "niccakālaṃ dānaṃ dassāmī"ti dānavasena
daḷhaṃ upaṭṭhitaṃ cittanti attho.
     Tassa pana bhagavato nagaraṃ aruṇavatī nāma ahosi. Aruṇavā nāma rājā
pitā, pabhāvatī nāma mātā, abhibhū ca sambhavo ca dve aggasāvakā, khemaṅkaro
nāmupaṭṭhāko, sakhilā 1- ca padumā ca dve aggasāvikā, puṇḍarīkarukkho bodhi,
sarīraṃ cassa sattatihatthubbedhaṃ ahosi. Sarīrappabhā niccakālaṃ yojanattayaṃ pharitvā
aṭṭhāsi. Sattativassasahassāni āyu, sabbakāmā nāmassa aggamahesī, atulo
nāmassa putto, hatthiyānena nikkhami. Tena vuttaṃ:-
      [15] "nagaraṃ aruṇavatī nāma         aruṇo nāma khattiyo
           pabhāvatī nāma janikā         sikhissāpi mahesino.
      [16] 2- Sattavassasahassāni        agāraṃ ajjhāvasi so
           suvaḍḍhako giri vāhano        tayo pāsādamuttamā.
      [17] Catuvīsatisahassāni            nāriyo samalaṅkatā
           sabbakāmā nāma sā nārī     atulo nāma atrajo.
      [18] Nimitte caturo disvā        hatthiyānena nikkhami
           aṭṭhamāsaṃ padhānacāraṃ         acarī purisuttamo.
      [19] Brahmunā yācito santo      sikhī lokagganāyako
           vattacakko mahāvīro         migadāye naruttamo. 2-
      [20] Abhibhū sambhavo ceva          ahesuṃ aggasāvakā
           khemaṅkaro nāmupaṭṭhāko      sikhissāpi mahesino.
@Footnote: 1 Sī.,i. makhilā       2-2 cha.Ma. ime pāṭhā na dissanti

---------------------------------------------------------------------------------------------
page355.
      [21] Sakhilā ca 1- padumā ca       ahesuṃ aggasāvikā
           bodhi tassa bhagavato          puṇḍarīkoti vuccati.
      [22] Sirivaḍḍho ca nando ca        ahesuṃ aggupaṭṭhakā
           cittā ceva sucittā 2- ca    ahesuṃ aggupaṭṭhikā.
      [23] Uccattanena so buddho       sattatihatthamuggato
           kañcanagghiyasaṅkāso          dvattiṃsavaralakkhaṇo.
      [24] Tassāpi byāmappabhā kāyā    niccharanti 3- nirantaraṃ
           disodisaṃ niccharanti           tīṇi yojanaso 4- pabhā.
      [25] Sattativassasahassāni          āyu tassa mahesino
           tāvatā tiṭṭhamāno so       tāresi janataṃ bahuṃ.
      [26] Dhammameghaṃ vassitvāna 5-      temayitvā sadevake
           khemantaṃ pāpayitvāna         nibbuto so sasāvako.
      [27] Anubyañjanasampannaṃ           dvattiṃsavaralakkhaṇaṃ
           sabbaṃ tamantarahitaṃ            nanu rittā sabbasaṅkhārā"ti.
     Tattha puṇḍarīkoti setambarukkho. Tīṇi yojanaso pabhāti tīṇi yojanāni
pabhā niccharantīti attho. Dhammameghanti dhammavassaṃ, dhammavassanako buddhamegho.
Temayitvāti dhammakathāsalilena temetvā, siñcitvāti attho. Sadevaketi sadevake
satte. Khemantanti khemantaṃ nibbānaṃ. Anubyañjanasampannanti tambanakhatuṅganāsa-
vaṭṭaṅgulitādīhi asītiyā anubyañjanehi sampannaṃ, dvattiṃsamahāpurisalakkhaṇa-
paṭimaṇḍitaṃ bhagavato sarīranti attho. Sikhī kira sammāsambuddho sīlavatīnagare
assārāme parinibbāyi.
@Footnote: 1 Sī.,i. makhilā ca        2 cha.Ma. suguttā      3 cha.Ma. divārattiṃ
@4 pāḷi. yojanāni         5 cha.Ma. pavassetvā

---------------------------------------------------------------------------------------------
page356.
                   Sikhīva loke 1- tapasā jalitvā
                   sikhīva meghāgamane naditvā
                   sikhī mahesindhanavippahīno
                   sikhīva santiṃ sugato gato so.
     Sikhissa kira bhagavato dhātuyo ekagghanāva hutvā aṭṭhaṃsu na vippakiriṃsu.
Sakalajambudīpavāsino pana manussā tiyojanubbedhaṃ sattaratanamayaṃ himagirisadisasobhaṃ
thūpamakaṃsu. Sesamettha gāthāsu pākaṭamevāti.
                       Sikhībuddhavaṃsavaṇṇanā niṭṭhitā.
                       Niṭṭhito vīsatimo buddhavaṃso.
                          -------------
                       23. Vessabhūbuddhavaṃsavaṇṇanā
     sikhissa pana sammāsambuddhassa aparabhāge antarahite tassa sāsane
sattativassasahassāyukā manussā anukkamena parihāyitvā dasavassāyukā ahesuṃ.
Puna vaḍḍhitvā aparimitāyukā hutvā anukkamena parihāyitvā saṭṭhivassasahassāyukā
ahesuṃ. Tadā vijitamanobhū sabbalokābhibhū sayambhū vessabhū nāma satthā loke
udapādi. So pāramiyo pūretvā tusitapure nibbattitvā tato cavitvā
anomanagare suppatītassa nāma rañño aggamahesiyā sīlavatiyā yasavatiyā nāma kucchismiṃ
paṭisandhiṃ aggahesi. So dasannaṃ māsānaṃ accayena anupamuyyāne mātukucchito
nikkhami. Jāyamānova janaṃ tosento vasabhanādaṃ nadi. Tasmā vasabhanādahetuttā
tassa nāmaggahaṇadivase "vessabhū"ti nāmamakaṃsu. So chabbassasahassāni agāraṃ
ajjhāvasi. Rucisurucirativaḍḍhananāmakā tayo pāsādā tassa ahesuṃ.
Sucittādevippamukhāni tiṃsa itthisahassāni paccupaṭṭhitāni ahesuṃ.
@Footnote: 1 Ma. sikhīvaraññe

---------------------------------------------------------------------------------------------
page357.
     So cattāri nimittāni disvā sucittāya nāma deviyā suppabuddhe nāma
kumāre uppanne suvaṇṇasivikāya uyyānadassanatthāya gantvā devadattāni
kāsāyāni gahetvā pabbaji. Taṃ sattattiṃsasahassāni anupabbajiṃsu. Atha so tehi
parivuto cha māse padhānacariyaṃ caritvā visākhapuṇṇamāya sucittanigame
sandissamānasarīrāya sirivaḍḍhanāya nāma dinnaṃ madhupāyāsaṃ paribhuñjitvā sālavane
divāvihāraṃ vītināmetvā sāyanhasamaye nirandanāgarājena dinnā  aṭṭha
tiṇamuṭṭhiyo gahetvā sālabodhiṃ padakkhiṇato upāgami. Tassāpi sālassa tadeva
pāṭaliyā pamāṇameva pamāṇaṃ ahosi. Tatheva pupphaphalasirivibhavo veditabbo. So
sālamūlamupagantvā cattālīsahatthavitthataṃ tiṇasantharaṃ santharitvā pallaṅkaṃ ābhujitvā
vigatanīvaraṇaṃ sabbakāmamadāvaraṇaṃ anāvaraṇañāṇaṃ paṭilabhitvā "anekajātisaṃsāraṃ
.pe. Taṇhānaṃ khayamajjhagā"ti udānaṃ udānetvā sattasattāhaṃ tattheva
vītināmetvā attano kaniṭṭhabhātikassa soṇakumārassa uttarakumārassa ca
upanissayasampattiṃ disvā devapathena gantvā anomanagarasamīpe aruṇuyyāne
otaritvā uyyānapālena kumāre pakkosāpetvā tesaṃ saparivārānaṃ majjhe
dhammacakkaṃ pavattesi. Tadā asītiyā koṭisahassānaṃ paṭhamo abhisamayo ahosi.
     Puna janapadacārikaṃ caranto bhagavā tattha tattha dhammaṃ desento sattatiyā
koṭisahassānaṃ dhammābhisamayo ahosi, so dutiyo abhisamayo ahosi. Anomanagareyeva
diṭṭhijālaṃ bhindanto titthiyamānaddhajaṃ pātento mānamadaṃ viddhaṃsento dhammaddhajaṃ
samussayanto navutiyojanavitthatāya manussaparisāya parimāṇarahitāya devaparisāya
yamakapāṭihāriyaṃ katvā devamanusse pasādetvā saṭṭhikoṭiyo dhammāmatena
tappesi, so tatiyo abhisamayo ahosi. Tena vuttaṃ:-

---------------------------------------------------------------------------------------------
page358.
      [1] "tattheva maṇḍakappamhi      asamo appaṭipuggalo
          vessabhū nāma nāmena      loke uppajji so jino. 1-
      [2] Ādittaṃ vata rāgaggi 2-    taṇhānaṃ vijitaṃ jānaṃ 3-
          nāgova bandhanaṃ chetvā     patto sambodhimuttamaṃ.
      [3] Dhammacakkaṃ pavattesi        vessabhū lokanāyako 4-
          asītikoṭisahassānaṃ         paṭhamābhisamayo ahu.
      [4] Pakkante cārikaṃ raṭṭhe     lokajeṭṭhe 5- narāsabhe
          sattatikoṭisahassānaṃ        dutiyābhisamayo ahu.
      [5] Mahādiṭṭhiṃ vinodento      pāṭiheraṃ karoti so
          samāgatā naramarū          dasasahassī sadevake.
      [6] Mahāacchariyaṃ disvā        abbhutaṃ lomahaṃsanaṃ
          devā ceva manussā ca     bujjhare saṭṭhikoṭiyo"ti.
     Tattha ādittanti sakalamidaṃ lokattayaṃ sampadittaṃ. Rāgaggīti rāgena.
Taṇhānaṃ vijitanti taṇhānaṃ vijitaṃ raṭṭhaṃ vasavattiṭṭhānanti evaṃ ñatvāti attho.
Nāgova bandhanaṃ chetvāti hatthī viya pūtilatābandhanaṃ chinditvā sambodhiṃ patto
adhigato. Dasasahassīti dasasahassiyaṃ. Sadevaketi sadevake loke. Bujjhareti bujjhiṃsu.
     Soṇuttarānaṃ pana dvinnaṃ aggasāvakānaṃ samāgame pabbajitānaṃ asītiyā
arahantasahassānaṃ majjhe māghapuṇṇamāyaṃ pātimokkhaṃ uddisi, so paṭhamo
sannipāto ahosi. Yadā pana vessabhunā sabbalokābhibhunā saha pabbajitā
sattattiṃsasahassasaṅkhā bhikkhū gaṇato ohīnasamaye pakkantā, te vessabhussa
@Footnote: 1 cha.Ma. nāyako        2 pāḷayaṃ ida rāgaggīti dissati     3 cha.Ma. tadā
@4 cha.Ma. pavattente vessabhūlokanāyake       5 Sī. lokaseṭṭhe

---------------------------------------------------------------------------------------------
page359.
Sammāsambuddhassa dhammacakkappavattiṃ sutvā soreyyaṃ nāma nagaraṃ āgantvā
bhagavantaṃ addasaṃsu. Tesaṃ bhagavā dhammaṃ desetvā sabbeva te ehibhikkhupabbajjāya
pabbājetvā caturaṅgasamannāgatāya parisāya pātimokkhaṃ uddisi, so dutiyo
sannipāto ahosi
     yadā pana nārivāhananagare upasanto nāma rājaputto rajjaṃ kāresi.
Tassānukampāya bhagavā tattha agamāsi sopi bhagavato āgamanaṃ sutvā saparivāro
bhagavato paccuggamanaṃ katvā nimantetvā mahādānaṃ datvā tassa dhammaṃ sutvā
pasannahadayo pabbaji. Taṃ saṭṭhisahassasaṅkhā purisā anupabbajiṃsu. Te tena
saddhiṃ arahattaṃ pāpuṇiṃsu. So tehi parivuto vessabhū bhagavā pātimokkhaṃ uddisi,
so tatiyo sannipāto ahosi. Tena vuttaṃ:-
      [7] "sannipātā tayo āsuṃ       vessabhussa mahesino
          khīṇāsavānaṃ vimalānaṃ          santacittāna tādinaṃ.
      [8] Asītibhikkhusahassānaṃ           paṭhamo āsi samāgamo
          sattatibhikkhusahassānaṃ          dutiyo āsi samāgamo.
      [9] Saṭṭhibhikkhusahassānaṃ           tatiyo āsi samāgamo
          jarādibhayatītānaṃ             orasānaṃ mahesino"ti.
     Tadā amhākaṃ bodhisatto sarabhavatīnagare paramapiyadassano sudassano nāma
rājā hutvā vessabhumhi lokanāyake sarabhanagaramupagate tassa dhammaṃ sutvā
pasannahadayo dasanakhasamodhānamujjalaṃ jalajāmalāvikalakamalamakulasadisamañjaliṃ sirasi
katvā buddhappamukhassa saṃghassa sacīvaraṃ mahādānaṃ datvā tattheva bhagavato
nivāsatthāya gandhakuṭiṃ katvā taṃ parikkhipitvā vihārasahassaṃ kāretvā sabbañca

---------------------------------------------------------------------------------------------
page360.
Vibhavajātaṃ bhagavato sāsane pariccajitvā tassa santike pabbajitvā ācāraguṇa-
sampanno terasadhutaguṇesu nirato bodhisambhārapariyesanāya rato buddhasāsanābhirato
vihāsi. Sopi taṃ bhagavā byākāsi "anāgate ito ekattiṃsakappe ayaṃ gotamo
nāma buddho bhavissatī"ti. Tena vuttaṃ:-
      [10] "ahantena samayena        sudassano nāma khattiyo
           nimantetvā mahāvīraṃ       dānaṃ datvā mahārahaṃ
           annapānena vatthena       sasaṃghaṃ jinapūjayiṃ.
      [11] Tassa buddhassa asamassa      cakkaṃ vattitamuttamaṃ
           sutvāna paṇitaṃ dhammaṃ        pabbajjamabhirocayiṃ.
      [12] Mahādānaṃ pavattetvā      rattindivamatandito
           pabbajjaṃ guṇasampannaṃ        pabbajiṃ jinasantike.
      [13] Ācāraguṇasampanno        vattasīlasamāhito
           sabbaññutaṃ gavesanto       ramāmi jinasāsane.
      [14] Saddhāpītiṃ uppādetvā 1-  buddhaṃ vandāmi sattharaṃ 2-
           pīti uppajjati mayhaṃ        bodhiyāyeva kāraṇā.
      [15] Anivattamānasaṃ ñatvā       sambuddho etadabravi
           ekattiṃse ito kappe     ayaṃ buddho bhavissati.
      [16] Ahu kapilavhayā rammā      nikkhamitvā tathāgato
           padhānaṃ padahitvāna         katvā dukkarakārikaṃ.
           Ajapālarukkhamūlasmiṃ         nisīditvā tathāgato
           tattha pāyāsaṃ paggayha      nerañjaramupehiti.
@Footnote: 1 cha.Ma. upagantvā        2 Sī.,i. pāde vandāmi satthari

---------------------------------------------------------------------------------------------
page361.
           1- Nerañjarāya tīramhi        pāyāsaṃ adi so jino
           paṭiyattavaramaggena            bodhimūlamhi ehiti.
           Tato padakkhiṇaṃ katvā          bodhimaṇḍaṃ anuttaraṃ
           assattharukkhamūlasmiṃ            bujjhissati mahāyaso.
           Imassa janikā mātā          māyā nāma bhavissati
           pitā suddhodano nāma         ayaṃ hessati gotamo.
           Kolito upatisso ca          aggā hessanti sāvakā
           anāsavā vītarāgā           santacittā samāhitā
           ānando nāmupaṭṭhāko        upaṭṭhissati maṃ jinaṃ.
           Khemā uppalavaṇṇā ca         aggā hessanti sāvakā.
           Anāsavā vītarāgā           santacittā samāhitā.
           Bodhi tassa bhagavato           assatthoti pavuccati
           citto ca hatthāḷavako         aggā hessantupaṭṭhakā.
           Nandamātā ca uttarā         aggā hessantupaṭṭhikā
           āyu vassasataṃ tassa           gotamassa yasassino.
           Idaṃ sutvāna vacanaṃ            asamassa mahesino
           āmoditā naramarū            buddhavījaṅkuro ayaṃ.
           Ukkuṭṭhisaddā vattanti         apphoṭenti hasanti ca
           katañjalī namassanti            dasasahassī sadevakā.
           Yadimassa lokanāthassa          virajjhissāma sāsanaṃ
           āgatamhi addhāne           hessāma sammukhā imaṃ. 1-
@Footnote: 1-1 cha.Ma. ime pāṭhā na dissanti

---------------------------------------------------------------------------------------------
page362.
           1- Yathā manussā nadiṃ tarantā   paṭititthaṃ virajjhiya
           heṭṭhātitthaṃ gahetvāna        uttaranti mahānadiṃ,
           evameva mayaṃ sabbe          yadi muñcāmimaṃ jinaṃ
           anāgatamhi addhāne          hessāma sammukhā imaṃ. 1-
      [17] Tassāpi vacanaṃ sutvā          bhiyyo cittaṃ pasādayiṃ
           uttariṃ vatamadhiṭṭhāsiṃ           dasapāramipūriyā"ti.
     Tattha cakkaṃ vattitanti dhammacakkaṃ pavattitaṃ. Paṇitaṃ dhammanti uttarimanussa-
dhammaṃ. Pabbajjaṃ guṇasampannanti ñatvā pabbajinti attho. Vattasīlasamāhitoti
vattesu ca sīlesu ca samāhito, tesaṃ tesaṃ pūraṇe samāhitoti attho. Ramāmīti
abhiramiṃ. Saddhāpītinti saddhañca pītiñca upagantvā. Vandāmīti abhivandiṃ, atītatthe
vattamānavacanaṃ daṭṭhabbaṃ. Sattharanti satthāraṃ. Anivattamānasanti anosakkiyamānamānasaṃ.
     Tassa pana bhagavato anomaṃ 2- nāma nagaraṃ ahosi. Suppatīto nāmassa
pitā khattiyo, yasavatī nāma mātā, soṇo ca uttaro ca dve aggasāvakā,
upasanto nāma upaṭṭhāko, rāmā ca 3- samālā ca dve aggasāvikā,
sālarukkho bodhi, sarīraṃ saṭṭhihatthubbedhaṃ ahosi. Saṭṭhivassasahassāni āyu,
sucittā nāmassa bhariyā, suppabuddho nāmassa putto, suvaṇṇasivikāya nikkhami.
Tena vuttaṃ:-
      [18] "anomaṃ 2- nāma nagaraṃ       suppatīto nāma khattiyo
           mātā yasavatī nāma          vessabhussa mahesino.
      [19] Cha ca vassasahassāni          agāraṃ ajjhāvasi so
           ruci surati vaḍḍhakā 4-        tayo pāsādamuttamā.
@Footnote: 1-1 cha.Ma. ime pāṭhā na dissanti       2 Sī.,i. anupamaṃ
@3 Sī.,i. dāmā ca                  4 cha.Ma. ruci suruci rativaḍḍhano

---------------------------------------------------------------------------------------------
page363.
      [20] Anūnatiṃsasahassāni           nāriyo samalaṅkatā
           sucittā nāma sā nārī      suppabuddho nāma atrajo.
      [21] Nimitte caturo disvā       sivikāyābhinikkhami
           chamāsaṃ padhānacāraṃ          acarī purisuttamo.
      [22] Brahmunā yācito santo     vessabhū lokanāyako
           vattacakko mahāvīro        aruṇepi naruttamo.
      [23] Soṇo ca uttaro ceva      ahesuṃ aggasāvakā
           upasanto nāmupaṭṭhāko      vessabhussa mahesino.
      [24] Rāmā ceva 1- samālā ca   ahesuṃ aggasāvikā
           bodhi tassa bhagavato         mahāsāloti vuccati.
      [25] Sotthiko ceva rammo ca     ahesuṃ aggupaṭṭhakā
           gotamī ca sirimā ca         ahesuṃ aggupaṭṭhikā.
      [26] Saṭṭhiratanamubbedho          hemayūpasamūpamo
           kāyā niccharatī rasmi        rattiṃva pabbate sikhī.
      [27] Saṭṭhivassasahassāni          āyu tassa mahesino
           tāvatā tiṭṭhamāno so      tāresi janataṃ bahuṃ.
      [28] Dhammaṃ vitthārikaṃ katvā       vibhajitvā mahājanaṃ
           dhammanāvaṃ ṭhapetvāna        nibbuto so sasāvako.
      [29] Dassaneyyaṃ sabbajanaṃ         vihāraṃ iriyāpathaṃ
           sabbaṃ tamantarahitaṃ           nanu rittā sabbasaṅkhārā"ti.
@Footnote: 1 Sī.,i. dāmā ca

---------------------------------------------------------------------------------------------
page364.
     Tattha hemayūpasamūpamoti suvaṇṇatthambhasadisoti attho. Niccharatīti ito
cito ca sandhāvati. Rasmīti pabhārasmi. Rattiṃva pabbate sikhīti rattiyaṃ pabbatamatthake
aggi viya raṃsivijjotā tassa kāyeti attho. Vibhajitvāti vibhāgaṃ katvā,
ugghaṭitādivasena sotāpannādivasena cāti attho. Dhammanāvanti aṭṭhaṅgamaggasaṅkhātaṃ
dhammanāvaṃ, caturoghanittharaṇatthāya ṭhapetvāti attho. Dassaneyyanti dassanīyo.
Sabbajananti sabbo jano, sasāvakasaṃgho sammāsambuddhoti attho. Vihāranti
vihāro, sabbattha paccatte upayogavacanaṃ daṭṭhabbaṃ.
     Vessabhū kira bhagavā usabhavatīnagare kheme migadāye parinibbāyi. Dhātuyo
panassa vippakiriṃsu.
                    Usabhavatipure puruttame
                    jinavasabho bhagavā hi vessabhū
                    upavanavihare manorame
                    nirupadhisesamupāgato kirāti.
     Sesaṃ sabbattha gāthāsu pākaṭamevāti.
                     Vessabhūbuddhavaṃsavaṇṇanā niṭṭhitā.
                     Niṭṭhito ekavīsatimo buddhavaṃso.
                         --------------
                       24. Kakusandhabuddhavaṃsavaṇṇanā
     vessabhumhi sayambhumhi parinibbute tasmiṃ pana kappe atikkante
ekūnattiṃsakappesu jinadivasakarā uppajjiṃsu. 1- Imasmiṃ pana bhaddakappe cattāro
buddhā nibbattiṃsu. Katame cattāro? kakusandho koṇāgamano kassapo amhākaṃ
@Footnote: 1 cha.Ma. nuppajjiṃsu

---------------------------------------------------------------------------------------------
page365.
Buddhoti. Metteyyo pana bhagavā uppajjissati. Evamayaṃ kappo pañcahi
buddhuppādehi paṭimaṇḍitattā bhaddakappoti bhagavatā vaṇṇito. Tattha kakusandho
nāma bhagavā pāramiyo pūretvā tusitapure nibbattitvā tato cavitvā khemavatīnagare
khemaṅkarassa nāma rañño atthadhammānusāsakassa aggidattassa nāma purohitassa
aggamahesiyā visākhāya nāma brāhmaṇiyā kucchismiṃ paṭisandhiṃ aggahesi. Yadā
pana khattiyā brāhmaṇe sakkaronti garukaronti mānenti pūjenti, tadā
bodhisattā brāhmaṇakule nibbattanti.
     Yadā pana brāhmaṇā khattiye sakkaronti garukaronti mānenti pūjenti.
Tadā khattiyakule uppajjanti. Tadā kira brāhmaṇā khattiyehi sakkarīyanti
garukarīyanti. Tasmā saccasandho kakusandho bodhisatto vibhavasirisamudayenākule anākule
brāhmaṇakule dasasahassilokadhātuṃ unnādento kampayanto udapādi. Heṭṭhā
vuttappakārāni pāṭihāriyāni nibbattiṃsu. Tato dasannaṃ māsānaṃ accayena
khemavatuyyāne 1- mātukucchito suvaṇṇalatāto aggijālo viya nikkhami. So cattāri
vassasahassāni agāraṃ ajjhāvasi. Tassa kira kāmakāmavaṇṇakāmasuddhināmakā 2- tayo
pāsādā ahesuṃ rocinībrāhmaṇīpamukhāni tiṃsa itthisahassāni paccupaṭṭhitāni
ahesuṃ.
     So cattāri nimittāni disvā rociniyā brāhmaṇiyā anuttare uttare
nāma kumāre uppanne payuttena 3- ājaññarathena mahābhinikkhamanaṃ nikkhamitvā
pabbaji. Taṃ cattālīsasahassāni anupabbajiṃsu. So tehi parivuto aṭṭha māse
padhānacariyaṃ caritvā visākhapuṇṇamāya sucirindhanigame vajirindhabrāhmaṇassa dhītāya
dinnaṃ madhupāyāsaṃ paribhuñjitvā khadiravane divāvihāraṃ katvā sāyanhasamaye
@Footnote: 1 Sī.,i. khemuyyāne     2 Sī.,i. sucisurucirativaḍḍhananāmakā    3 Ma. chayuttena

---------------------------------------------------------------------------------------------
page366.
Subhaddena nāma yavapālakena upanītā aṭṭha tiṇamuṭṭhiyo gahetvā sirīsabodhiṃ
pāṭaliyā vuttappamāṇaṃ dibbagandhaṃ upavāyamānaṃ upagantvā catuttiṃsahatthavitthataṃ
tiṇasantharaṃ santharitvā pallaṅkaṃ ābhujitvā sambodhiṃ patvā "anekajātisaṃsāraṃ
.pe. Taṇhānaṃ khayamajjhagā"ti udānaṃ udānetvā sattasattāhaṃ vītināmetvā
attanā saha pabbajitānaṃ cattālīsāya bhikkhusahassānaṃ saccappaṭivedhasamatthataṃ
disvā ekāheneva makilanagarasamīpe sambhūtaṃ isipatanaṃ nāma migadāyaṃ pavisitvā
tesaṃ majjhagato bhagavā dhammacakkaṃ pavattesi. Tadā cattālīsāya koṭisahassānaṃ
paṭhamo dhammābhisamayo ahosi.
     Puna kaṇṇakujjanagaradvāre mahāsālarukkhamūle yamakapāṭihāriyaṃ katvā
tiṃsakoṭisahassānaṃ dhammacakkhuṃ uppādesi, so dutiyo abhisamayo ahosi. Yadā pana
khemavatīnagarassāvidūre aññatarasmiṃ devāyatane abhimatanaradevo naradevo nāma
yakkho dissamānamanussasarīro hutvā kantāramajjhe ekassa kamalakuvalayuppala-
samalaṅkatasalilasītalassa paramamadhurasisiravārino sabbajanasurabhiramassa sarassa samīpe
ṭhatvā kamalakuvalayakallahārādīhi satte upalāpetvā manusse khādati. Tasmiṃ
magge pacchinne janasampātarahite mahāaṭaviṃ pavisitvā tattha sampatte satte
khādati. So lokavissuto mahākantāramaggo ahosi. Ubhatokantāradvāre kira
mahājanakāyo sannipatitvā kantāranittharaṇatthāya aṭṭhāsi. Atha vigatabhavabandho
kakusandho satthā ekadivasaṃ paccūsasamaye mahākaruṇāsamāpattito vuṭṭhāya lokaṃ
volokento ñāṇajālassa antogataṃ taṃ mahesakkhaṃ naradevayakkhaṃ tañca
janasamūhamaddasa. Disvā ca pana gaganatalena gantvā tassa janakāyassa
passantasseva bhagavā anekavihitaṃ pāṭihāriyaṃ karonto tassa naradevayakkhassa
bhavane otaritvā tassa maṅgalapallaṅke nisīdi.

---------------------------------------------------------------------------------------------
page367.
     Atha kho so manussabhakkho yakkho chabbaṇṇarasmiyo vissajjentaṃ
indadhanuparivutamiva divasakaraṃ munidivasakaraṃ pavanapathenāgacchantaṃ disvā "dasabalo
mamānukampāya idhāgacchatī"ti pasannahadayo attano parivārayakkhehi saddhiṃ
anekamigagaṇavantaṃ himavantaṃ gantvā nānāvaṇṇagandhāni jalajathalajāni kusumāni
paramamanoramāni sugandhagandhe samāharitvā attano pallaṅke nisinnaṃ vigatarandhaṃ
kakusandhaṃ lokanāyakaṃ mālāgandhavilepanādīhi pūjayitvā thutisaṅgītāni pavattento
sirasi añjaliṃ katvā namassamāno aṭṭhāsi. Tato manussā taṃ pāṭihāriyaṃ
disvā pasannahadayā samāgamma bhagavantaṃ parivāretvā namassamānā aṭṭhaṃsu. Atha
appaṭisandho kakusandho bhagavā abhipūjitanaradevayakkhaṃ naradevayakkhaṃ kammaphalasambandha-
dassanena samuttejetvā nirayakathāya santāsetvā catusaccakathaṃ kathesi, tadā
aparimitānaṃ sattānaṃ sammābhisamayo ahosi, ayaṃ tatiyo abhisamayo ahosi. Tena
vuttaṃ:-
      [1] "vessabhussa aparena        sambuddho dipaduttamo
          kakusandho nāma nāmena      appameyyo durāsado.
      [2] Ugghāṭetvā sabbabhavaṃ       cariyāya pāramiṃ gato
          sīhova pañjaraṃ bhetvā       patto sambodhimuttamaṃ.
      [3] Dhammacakkaṃ pavattente       kakusandhe lokanāyake
          cattālīsakoṭisahassānaṃ       dhammābhisamayo ahu.
      [4] Antalikkhamhi ākāse       yamakaṃ katvā vikubbanaṃ
          tiṃsakoṭisahassānaṃ           bodhesi devamānuse.
      [5] Naradevassa yakkhassa         catusaccappakāsane
          dhammābhisamayo tassa         gaṇanāto asaṅkhiyo"ti.

---------------------------------------------------------------------------------------------
page368.
     Tattha ugghāṭetvāti samūhanitvā. Sabbabhavanti sabbaṃ navavidhaṃ bhavaṃ,
bhavuppattinimittaṃ kammanti attho. Cariyāya pāramiṃ gatoti sabbapāramīnaṃ
pūraṇavasena pāraṃ gato. 1- Sīhova pañjaraṃ bhetvāti sīho viya pañjaraṃ
munikuñjaro bhavapañjaraṃ vināsetvāti attho. Kakusandhassa viddhastabhavabandhanassa
ekova sāvakasannipāto ahosi. Kaṇṇakujjanagare isipatane migadāye attanā
saha pabbajitehi cattālīsāya arahantasahassehi parivuto māghapuṇṇamāyaṃ bhagavā
pātimokkhaṃ uddisi. Tena vuttaṃ:-
      [6] "kakusandhassa bhagavato        eko āsi samāgamo
          khīṇāsavānaṃ vimalānaṃ         santacittāna tādinaṃ.
      [7] Cattālīsasahassānaṃ          tadā āsi samāgamo
          dantabhūmimanuppattānaṃ         āsavārigaṇakkhayā"ti.
     Tadā amhākaṃ bodhisatto khemo nāma rājā hutvā buddhappamukhassa
saṃghassa pattacīvaraṃ mahādānaṃ datvā añjanādīni sabbabhesajjāni ca adāsi.
Aññañca samaṇaparikkhāraṃ datvā tassa dhammadesanaṃ sutvā pasannahadayo hutvā
bhagavato santike pabbaji. So pana satthā "anāgate imasmiṃyeva kappe buddho
bhavissatī"ti byākāsi. Tena vuttaṃ:-
      [8] "ahantena samayena         khemo nāmāsi khattiyo
          tathāgate jinaputte         dānaṃ datvā anappakaṃ.
      [9] Pattañca cīvaraṃ datvā        añjanaṃ madhulaṭṭhikaṃ
          imetaṃ patthitaṃ sabbaṃ         paṭiyādemi varaṃ varaṃ.
     [10] Sopi maṃ buddho byākāsi     kakusandho vināyako
          imamhi bhaddake kappe       ayaṃ buddho bhavissati.
@Footnote: 1 Sī. pāramiṃ gato

---------------------------------------------------------------------------------------------
page369.
     [11] Ahu kapilavhayā rammā .pe. Hessāma sammukhā imaṃ.
     [13] Nagaraṃ khemavatī nāma        khemo nāmāsahaṃ tadā
          sabbaññutaṃ gavesanto       pabbajiṃ tassa santike"ti.
     Tattha añjanaṃ pākaṭameva. Madhulaṭṭhikanti yaṭṭhimadhukaṃ. Imetanti imaṃ etaṃ.
Patthitanti icchitaṃ. Paṭiyādemīti dajjāmi, adāsinti attho. Varaṃ varanti seṭṭhaṃ
seṭṭhanti attho. "yadetaṃ patthitan"tipi pāṭho, tassa yaṃ icchati, etaṃ sabbaṃ
adāsinti attho. Ayaṃ sundarataro.
     Tassa pana adandhassa kakusandhassa bhagavato khemaṃ nāma nagaraṃ ahosi.
Aggidatto nāma brāhmaṇo pitā, visākhā nāma brāhmaṇī mātā, vidhuro ca
sañjīvo ca dve aggasāvakā, buddhijo nāmupaṭṭhāko, sāmā ca campā ca
dve aggasāvikā, mahāsirīsarukkho bodhi, sarīraṃ cattālīsahatthubbedhaṃ ahosi,
samantā dasayojanāni sarīrappabhā niccharati, cattālīsavassasahassāni āyu, bhariyā
panassa rocinī nāma brāhmaṇī, uttaro nāma putto, ājaññarathena nikkhami.
Tena vuttaṃ:-
      [14] "brāhmaṇo aggidatto ca     āsi buddhassa so pitā
           visākhā nāma janikā         kakusandhassa satthuno.
      [15] Vasate tattha kheme pure      sambuddhassa mahākulaṃ
           narānaṃ pavaraṃ seṭṭhaṃ          jātimantaṃ mahāyasaṃ.
      [20] Vidhuro ca sañjīvo ca         ahesuṃ aggasāvakā
           buddhijo nāmupaṭṭhāko        kakusandhassa satthuno.
      [21] Sāmā ca campānāmā ca      ahesuṃ aggasāvikā
           bodhi tassa bhagavato          sirīsoti pavuccati.

---------------------------------------------------------------------------------------------
page370.
      [23] Cattālīsaratanāni            accuggato mahāmuni
           kanakappabhā niccharati          samantā dasayojanaṃ.
      [24] Cattālīsavassasahassāni        āyu tassa mahesino
           tāvatā tiṭṭhamāno so       tāresi janataṃ bahuṃ.
      [25] Dhammāpaṇaṃ pasāretvā        naranārīnaṃ sadevake
           naditvā sīhanādaṃva           nibbuto so sasāvako.
      [26] Aṭṭhaṅgavacanasampanno         acchiddāni nirantaraṃ
           sabbaṃ tamantarahitaṃ            nanu rittā sabbasaṅkhārā"ti.
     Tattha vasate tattha kheme pureti ayaṃ gāthā kakusandhassa jātanagara-
sandassanatthaṃ vuttāti veditabbā. Mahākulanti uditoditaṃ bhagavato pitukulaṃ. Narānaṃ
pavaraṃ seṭṭhanti jātivasena sabbamanussānaṃ pavaraṃ seṭṭhanti attho. Jātimantanti
abhijātivantaṃ, uttamābhijātaṃ. Mahāyasanti mahāparivāraṃ, kiṃ taṃ buddhassa mahākulaṃ.
Tattha mahākulaṃ kheme pure vasateti padena sambandho daṭṭhabbo.
     Samantā dasayojananti samantato dasa yojanāni pharitvā niccakālaṃ
sarīrato nikkhamitvā suvaṇṇavaṇṇā pabhā niccharatīti attho. Dhammāpaṇanti
dhammasaṅkhātaṃ āpaṇaṃ. Pasāretvāti bhaṇḍavikkiṇanatthaṃ nānābhaṇḍasamiddhamāpaṇaṃ
viya dhammāpaṇaṃ pasāretvāti attho. Naranārīnanti veneyyanaranārīnaṃ jhāna-
samāpattimaggaphalaratanavisesādhigamatthāya. Sīhanādaṃvāti sīhanādaṃ viya, abhayanādaṃ naditvā.
Aṭṭhaṅgavacanasampannoti aṭṭhaṅgasamannāgatasaro satthā. Acchiddānīti chiddādi-
bhāvarahitāni sīlāni acchiddāni asabalāni akammāsāni. Atha vā acchiddāni
avivarāni sāvakayugaḷādīni. Nirantaranti satataṃ sabbakālaṃ. Sabbaṃ tamantarahitanti

---------------------------------------------------------------------------------------------
page371.
Satthā ca sāvakayugaḷādīni ca taṃ sabbaṃ munibhāvamupagantvā adassanabhāvamupagatanti
attho.
                     Apetabandho kakusandhabuddho
                     adandhapañño gatasabbarandho
                     tilokasandho kira saccasandho
                     kheme vane vāsamakappayittha.
Sesagāthāsu sabbattha pākaṭamevāti.
                     Kakusandhabuddhavaṃsavaṇṇanā niṭṭhitā.
                      Niṭṭhito bāvīsatimo buddhavaṃso.
                          -------------
                      25. Koṇāgamanabuddhavaṃsavaṇṇanā
     kakusandhassa pana bhagavato aparabhāge tassa sāsane ca antarahite
sattesu tiṃsavassasahassāyukesu jātesu parahitakoṇāgamano 1- koṇāgamano nāma
satthā loke udapādi. 2- Atha vā kanakāgamanato koṇāgamano nāma satthā loke
udapādi. Tattha kakārassa koādesaṃ katvā nakārassa ṇādesaṃ katvā ekassa
kakārassa lopaṃ katvā niruttinayena kanakassa kanakādiābharaṇassa āgamanaṃ pavassanaṃ
yassa bhagavato uppannakāle so koṇāgamano nāma. 2- Ettha pana āyu
anupubbena parihīnasadisaṃ kataṃ, na evaṃ parihīnaṃ, puna vaḍḍhitvā parihīnanti
veditabbaṃ. Kathaṃ? imasmiṃyeva kappe kakusandho bhagavā cattālīsavassasahassāyukakāle
nibbatto, taṃ pana āyu parihāyamānaṃ dasavassakālaṃ patvā puna asaṅkhyeyyaṃ
patvā tato parihāyamānaṃ tiṃsavassasahassāyukakāle ṭhitaṃ, tadā koṇāgamano bhagavā
loke uppannoti veditabbo.
@Footnote: 1 Sī.,i. parahitaponāgamano             2-2 Sī.,i. nattha

---------------------------------------------------------------------------------------------
page372.
     Sopi pāramiyo pūretvā tusitapure nibbattitvā tato cavitvā sobhavatīnagare
yaññadattassa brāhmaṇassa bhariyāya rūpādīhi guṇehi anuttarāya uttarāya nāma
brāhmaṇiyā kucchismiṃ paṭisandhiṃ gahetvā dasannaṃ māsānaṃ accayena subhavatīuyyāne
mātukucchito nikkhami. Jāyamāne pana tasmiṃ sakalajambudīpe devo kanakavassaṃ
vassi. Tenassa kanakāgamanakāraṇattā "kanakāgamano"ti nāmamakaṃsu. Taṃ panassa nāmaṃ
anukkamena pariṇamamānaṃ "koṇāgamano"ti jātaṃ. So pana tīṇi vassasahassāni
agāraṃ ajjhāvasi. Tusitasantusitasantuṭṭhanāmakā panassa tayo pāsādā ahesuṃ.
Rucigattābrāhmaṇīpamukhāni soḷasa itthisahassāni ahesuṃ.
     So cattāri nimittāni disvā rucigattāya brāhmaṇiyā satthavāhe
nāma putte uppanne hatthikkhandhavaragato hatthiyānena mahābhinikkhamanaṃ nikkhamitvā
pabbaji. Taṃ tiṃsapurisasahassāni anupabbajiṃsu. So tehi parivuto cha māse
padhānacariyaṃ caritvā visākhapuṇṇamāyaṃ aggisoṇabrāhmaṇassa dhītāya aggisoṇa-
brāhmaṇakumāriyā dinnaṃ madhupāyāsaṃ paribhuñjitvā khadiravane divāvihāraṃ katvā
sāyanhasamaye jaṭātindukena nāma yavapālena dinnā aṭṭha tiṇamuṭṭhiyo
gahetvā udumbarabodhiṃ puṇḍarīke vuttappamāṇaṃ phalavibhūtisampannaṃ dakkhiṇato
upagantvā vīsatihatthivitthataṃ tiṇasantharaṃ santharitvā pallaṅkaṃ ābhujitvā mārabalaṃ
viddhaṃsetvā dasabalañāṇāni paṭilabhitvā "anekajātisaṃsāraṃ .pe. Taṇhānaṃ
khayamajjhagā"ti udānaṃ udānetvā sattasattāhaṃ vītināmetvā attanā saha pabbajitānaṃ
tiṃsabhikkhusahassānaṃ upanissayasampattiṃ disvā gaganapathena gantvā sudassananagarasamīpe
isipatane migadāye otaritvā tesaṃ majjhagato dhammacakkaṃ pavattesi, tadā
tiṃsakoṭisahassānaṃ paṭhamābhisamayo ahosi.
     Puna sundaranagaradvāre mahāsālarukkhamūle yamakapāṭihāriyaṃ katvā
vīsatikoṭisahassānaṃ dhammāmataṃ pāyesi, so dutiyo abhisamayo ahosi. Attano

---------------------------------------------------------------------------------------------
page373.
Mātaraṃ uttaraṃ pamukhaṃ katvā dasasu cakkavāḷasahassesu devatānaṃ samāgatānaṃ
abhidhammapiṭakaṃ desente bhagavati dasannaṃ koṭisahassānaṃ tatiyo abhisamayo ahosi.
Tena vuttaṃ:-
      [1] "kakusandhassa aparena          sambuddho dvipaduttamo
          koṇāgamano nāma jino        lokajeṭṭho narāsabho.
      [2] Dasa dhamme pūrayitvāna         kantāraṃ samatikkami
          pavāhiya malaṃ sabbaṃ            patto sambodhimuttamaṃ.
      [3] Dhammacakkaṃ pavattente         koṇāgamananāyake
          tiṃsakoṭisahassānaṃ             paṭhamābhisamayo ahu.
      [4] Pāṭihīraṃ karonte ca          paravādappamaddane
          vīsatikoṭisahassānaṃ            dutiyābhisamayo ahu.
      [5] Tato vikubbanaṃ katvā          jino devapuraṃ gato
          vasate tattha sambuddho         silāya paṇḍukambale.
      [6] Pakaraṇe satta desento       vassaṃ vasati so muni
          dasakoṭisahassānaṃ             tatiyābhisamayo ahū"ti.
     Tattha dasa dhamme pūrayitvānāti dasa pāramidhamme pūrayitvā. Kantāraṃ
samatikkamīti jātikantāraṃ samatikkami. Pavāhiyāti pavāhetvā. Malaṃ sabbanti
rāgādimalattayaṃ. Pāṭihīraṃ karonte ca, paravādappamaddaneti paravādivādappamaddane,
bhagavati pāṭihāriyaṃ karonteti attho. Vikubbananti vikubbaniddhiṃ, sundaranagaradvāre
yamakapāṭihāriyaṃ katvā devapuraṃ gato tattha paṇḍukambalasilāyaṃ vasi. Kathaṃ vasīti?
pakaraṇe satta desentoti tattha devānaṃ sattappakaraṇasaṅkhātaṃ abhidhammapiṭakaṃ

---------------------------------------------------------------------------------------------
page374.
Desento vasi. Evaṃ tattha abhidhammaṃ desente bhagavati dasakoṭisahassānaṃ devānaṃ
abhisamayo ahosīti attho.
     Parisuddhapāramipūraṇāgamanassa koṇāgamanassapi eko sāvakasannipāto
ahosi. Surindavatīnagare surindavatuyyāne viharanto bhiyyasassa rājaputtassa ca
uttarassa ca rājaputtassa dvinnampi tiṃsasahassaparivārānaṃ dhammaṃ desetvā
sabbeva te ehibhikkhupabbajjāya pabbājetvā tesaṃ majjhagato māghapuṇṇamāyaṃ
pātimokkhaṃ uddisi. Tena vuttaṃ:-
      [7] "tassāpi devadevassa         eko āsi samāgamo
          khīṇāsavānaṃ vimalānaṃ           santacittāna tādinaṃ.
      [8] Tiṃsabhikkhusahassānaṃ             tadā āsi samāgamo
          oghānamatikkantānaṃ           bhijjitānañca maccuyā"ti.
     Tattha oghānanti kāmoghādīnaṃ, catunnamoghānametaṃ adhivacanaṃ, yassa pana
te saṃvijjanti, taṃ vaṭṭasmiṃ ohananti osīdāpentīti oghā, tesaṃ oghānaṃ,
upayogatthe sāmivacanaṃ daṭṭhabbaṃ. Catubbidhe oghe atikkantānanti attho.
Bhijjitānanti etthāpi eseva nayo. Maccuyāti maccuno.
     Tadā amhākaṃ bodhisatto mithilanagare pabbato nāma rājā ahosi,
tadā "saraṇagatasabbapāṇāgamanaṃ koṇāgamanaṃ mithilanagaramanuppattan"ti sutvā
saparivāro rājā paccuggantvā vanditvā dasabalaṃ nimantetvā mahādānaṃ datvā
tattha bhagavantaṃ vassāvāsatthāya yācitvā temāsaṃ sasāvakasaṃghaṃ satthāraṃ upaṭṭhahitvā
pattuṇṇacīnapaṭṭakambalakoseyyadukūlakappāsikādīni mahagghāni ceva sukhumavatthāni
ca suvaṇṇapādukā ceva aññañca bahuparikkhāramadāsi. Sopi naṃ bhagavā byākāsi

---------------------------------------------------------------------------------------------
page375.
"imasmiṃyeva bhaddakappe ayaṃ buddho bhavissatī"ti. Atha so mahāpuriso tassa
bhagavato byākaraṇaṃ sutvā mahārajjaṃ pariccajitvā tasseva bhagavato santike
pabbaji. Tena vuttaṃ:-
       [9] "ahantena samayena         pabbato nāma khattiyo
           mittāmaccehi sampanno      anantabalavāhano.
      [10] Sambuddhadassanaṃ gantvā       sutvā dhammamanuttaraṃ
           nimantetvā sajinasaṃghaṃ        dānaṃ datvā yadicchakaṃ.
      [11] Pattuṇṇaṃ cīnapaṭṭañca         koseyyaṃ kambalampi ca
           suvaṇṇapādukañceva          adāsiṃ satthusāvake.
      [12] Sopi maṃ buddho byākāsi     saṃghamajjhe nisīdiya
           imamhi bhaddake kappe       ayaṃ buddho bhavissati.
      [13] Ahu kapilavhayā rammā .pe. Hessāma sammukhā imaṃ.
      [14] Tassāpi vacanaṃ sutvā        bhiyyo cittaṃ pasādayiṃ
           uttariṃ vatamadhiṭṭhāsiṃ         dasapāramipūriyā.
      [15] Sabbaññutaṃ gavesanto        dānaṃ datvā naruttame
           ohāyāhaṃ mahārajjaṃ        pabbajiṃ jinasantike"ti.
     Tattha anantabalavāhanoti bahukaṃ anantaṃ mayhaṃ balaṃ assahatthiādikaṃ
vāhanañcāti attho. Sambuddhadassananti sambuddhadassanatthāya. Yadicchakanti
yāvadicchakaṃ buddhappamukhaṃ saṃghaṃ catubbidhena āhārena "alamalan"ti pavārāpetvā,
hatthena pidahāpetvāti attho. Satthusāvaketi satthuno ceva sāvakānañca adāsiṃ.
Naruttameti naruttamassa. Ohāyāti pahāya 1- pariccajitvā. 2-
@Footnote: 1 Sī.,i. ohāyitvā      2 Sī.,i. natthi

---------------------------------------------------------------------------------------------
page376.
     Tassa pana koṇāgamanassa bhagavato sobhavatī nāma nagaraṃ ahosi,
yaññadatto nāma brāhmaṇo pitā, uttarā nāma brāhmaṇī mātā, bhiyyaso
ca uttaro cāti dve aggasāvakā, sotthijo nāmupaṭṭhāko, samuddā ca
uttarā ca dve aggasāvikā, udumbararukkho bodhi, sarīraṃ tiṃsahatthubbedhaṃ ahosi,
tiṃsavassasahassāni āyu, bhariyā panassa rucigattā nāma brāhmaṇī, satthavāho
nāma putto, hatthiyānena nikkhami. Tena vuttaṃ:-
      [16] "nagaraṃ sobhavatī nāma          sobho nāmāsi khattiyo
           vasate tattha nagare           sambuddhassa mahākulaṃ.
      [17] Brāhmaṇo yaññadatto ca       āsi buddhassa so pitā
           uttarā nāma janikā          koṇāgamanassa satthuno.
      [18] 1- Tīṇi vassasahassāni         agāraṃ ajjhāvasi so
           tusitasantusitasantuṭṭhā          tayo pāsādamuttamā.
      [19] Anūnasoḷasasahassāni           nāriyo samalaṅkatā
           rucigattā nāma nārī          satthavāho nāma atrajo.
      [20] Nimitte caturo disvā         hatthiyānena nikkhami
           chamāsaṃ padhānacāraṃ            acarī purisuttamo.
      [21] Brahmunā yācito santo       koṇāgamano lokanāyako
           vattacakko mahāvīro          migadāye naruttamo. 1-
      [22] Bhiyyaso uttaro nāma         ahesuṃ aggasāvakā
           sotthijo nāmupaṭṭhāko        koṇāgamanassa yasassino. 2-
@Footnote: 1-1 cha.Ma. ime pāṭhā na dissanti       2 cha.Ma. satthuno

---------------------------------------------------------------------------------------------
page377.
      [23] Samuddā uttarā ceva         ahesuṃ aggasāvikā
           bodhi tassa bhagavato           udumbaroti pavuccati.
      [24] 1- Uggo ca somadevo ca     ahesuṃ aggupaṭṭhakā
           sīvalā ceva sāmā ca         ahesuṃ aggupaṭṭhikā. 1-
      [25] Uccattanena so buddho        tiṃsahatthasamuggato
           ukkāmukhe yathā kambu         evaṃ raṃsīhi maṇḍito.
      [26] Tiṃsavassasahassāni             āyu buddhassa tāvade
           tāvatā tiṭṭhamāno so        tāresi janataṃ bahuṃ.
      [27] Dhammacetiṃ samussetvā         dhammadussavibhūsitaṃ
           dhammapupphaguḷaṃ katvā           nibbuto so sasāvako.
      [28] Mahāvilāso tassa jano        siridhammappakāsano
           sabbaṃ tamantarahitaṃ             nanu rittā sabbasaṅkhārā"ti.
     Tattha ukkāmukheti kammāruddhane. Yathā kambūti suvaṇṇanikkhaṃ viya.
Evaṃ raṃsīhi maṇḍitoti evaṃ rasmīhi paṭimaṇḍito samalaṅkato. Dhammacetiṃ samussetvāti
sattattiṃsabodhipakkhiyadhammamayaṃ cetiyaṃ patiṭṭhāpetvā. Dhammadussavibhūsitanti
catusaccadhammapaṭākavibhūsitaṃ. Dhammapupphaguḷaṃ katvāti dhammamayapupphamālāguḷaṃ katvā.
Mahājanassa vipassanācetiyaṅgaṇe ṭhitassa namassanatthāya dhammacetiyaṃ patiṭṭhāpetvā
sasāvakasaṃgho satthā parinibbāyīti attho. Mahāvilāsoti mahāiddhivilāsappatto.
Tassāti tassa bhagavato. Janoti sāvakajano. Siridhammappakāsanoti
lokuttaradhammappakāsano so bhagavā ca sabbaṃ tamantarahitanti attho.
@Footnote: 1-1 cha.Ma. ayaṃ gāthā na dissati

---------------------------------------------------------------------------------------------
page378.
                    Sukhena koṇāgamano gatāsavo
                    vikāmapāṇāgamano mahesī
                    vane viveke sirināmadheyye
                    visuddhavaṃsāgamano vasittha.
Sesagāthāsu sabbattha pākaṭamevāti.
                    Koṇāgamanabuddhavaṃsavaṇṇanā niṭṭhitā.
                      Niṭṭhito tevīsatimo buddhavaṃso.
                         ---------------
                       26. Kassapabuddhavaṃsavaṇṇanā
     koṇāgamanassa pana bhagavato aparabhāge tassa sāsane ca antarahite
tiṃsavassasahassāyukā sattā anupubbena parihāyitvā dasavassāyukā hutvā puna
vaḍḍhitvā aparimitāyukā hutvā puna anupubbena parihāyitvā vīsativassa-
sahassāyukesu sattesu jātesu anekamanussapo kassapo nāma satthā loke
udapādi. So pāramiyo pūretvā tusitapure nibbattitvā tato cavitvā
bārāṇasīnagare brahmadattassa nāma brāhmaṇassa vipulaguṇavatiyā dhanavatiyā
nāma brāhmaṇiyā kucchismiṃ paṭisandhiṃ gahetvā dasannaṃ māsānaṃ accayena
isipatane migadāye mātukucchito nikkhami. Gottavasena panassa "kassapakumāro"ti
nāmamakaṃsu. So dve vassasahassāni agāraṃ ajjhāvasi. Haṃsavā yasavā sirinandoti
tassa tayo pāsādā ahesuṃ. Sunandānāmabrāhmaṇippamukhāni aṭṭhacattālīsa
itthisahassāni paccupaṭṭhitāni ahesuṃ.
     So cattāri nimittāni disvā sunandāya brāhmaṇiyā vijitasene
nāma putte uppanne uppannasaṃvego "mahābhinikkhamanaṃ nikkhamissāmī"ti

---------------------------------------------------------------------------------------------
page379.
Cintesi. Athassa parivitakkasamanantarameva pāsādo kulālacakkamiva bhamitvā
gaganatalamabbhuggantvā paramarucirakaranikaro saradasamayarajanikaro viya tārāgaṇaparivuto
anekanarasataparivuto gaganatalamalaṅkaronto viya puññānubhāvaṃ pakāsento viya
jananayanahadayāni ākaḍḍhento viya rukkhaggāni paraṃ sobhayamāno viya ca
gantvā nigrodhabodhiṃ majjhekatvā bhūmiyaṃ patiṭṭhahi. Atha bodhisatto
mahāsatto paṭhaviyaṃ patiṭṭhahitvā devadattaṃ arahattaddhajamādāya pabbaji. Tassa
nāṭakitthiyo pāsādā otaritvā aḍḍhagāvutaṃ maggaṃ gantvā saparivārā
senāsannivesaṃ katvā nisīdiṃsu. Tato itthiparicārike ṭhapetvā sahāgatā sabbe
pabbajiṃsu.
     Mahāpuriso kira sattāhaṃ tehi parivuto padhānacariyaṃ caritvā visākhapuṇṇamāya
sunandāya nāma brāhmaṇiyā dinnaṃ madhupāyāsaṃ paribhuñjitvā khadiravane
divāvihāraṃ katvā sāyanhasamaye somena nāma yavapālakena upanītā aṭṭha
tiṇamuṭṭhiyo gahetvā nigrodhabodhiṃ upagantvā pañcadasahatthāyāmavitthataṃ tiṇasantharaṃ
santharitvā tattha nisīditvā abhisambodhiṃ pāpuṇitvā "anekajātisaṃsāraṃ .pe.
Taṇhānaṃ khayamajjhagā"ti udānaṃ udānetvā sattasattāhaṃ vītināmetvā attanā
saha pabbajitānaṃ bhikkhūnaṃ koṭiyā upanissayasampattiṃ disvā gaganatalena
gantvā bārāṇasiyaṃ isipatane migadāye otaritvā tehi parivuto tattha
dhammacakkaṃ pavattesi, tadā vīsatiyā koṭisahassānaṃ paṭhamo dhammābhisamayo ahosi.
Tena vuttaṃ:-
      [1] "koṇāgamanassa aparena       sambuddho dvipaduttamo
          kassapo nāma gottena       dhammarājā pabhaṅkaro.

---------------------------------------------------------------------------------------------
page380.
      [2] Sañchaḍḍitaṃ kulamūlaṃ            bahvannapānabhojanaṃ
          datvāna yācake dānaṃ        pūrayitvāna mānasaṃ
          usabhova āḷakaṃ bhetvā       patto sambodhimuttamaṃ.
      [3] Dhammacakkaṃ pavattente        kassape lokanāyake
          vīsakoṭisahassānaṃ            paṭhamābhisamayo ahū"ti.
     Tattha sañchaḍḍitanti chaḍḍitaṃ ujjhitaṃ pariccattaṃ. Kulamūlanti kulagharaṃ,
aparimitabhogakkhandhaṃ anekakoṭisahassadhanasañcayaṃ dasasatanayanabhavanasadisabhogaṃ atiduccajaṃ
tiṇamiva chaḍḍitanti attho. Yācaketi yācakānaṃ datvā. Āḷakanti goṭṭhaṃ,
yathā usabho goṭṭhaṃ bhinditvā yathāsukhaṃ icchitaṭṭhānaṃ pāpuṇāti, evaṃ mahāpurisopi
gehabandhanaṃ bhinditvā abhisambodhiṃ pāpuṇīti attho.
     Puna catumāsaṃ janapadacārikaṃ caramāne satthari dasakoṭisahassānaṃ dutiyo
abhisamayo ahosi. Yadā pana sundaranagaradvāre asanarukkhamūle yamakapāṭihāriyaṃ
karonto dhammaṃ desesi, tadā pañcannaṃ koṭisahassānaṃ tatiyo abhisamayo
ahosi. Puna yamakapāṭihāriyaṃ katvā suraripudurabhibhavane tāvatiṃsabhavane sudhammā
nāma devasabhā atthi, tattha nisīditvā attano mātaraṃ dhanavatīdeviṃ pamukhaṃ
katvā dasasahassilokadhātuyā devatānaṃ anuggahakaraṇatthaṃ sattappakaraṇaṃ
abhidhammapiṭakaṃ desento tīṇi devatākoṭisahassāni dhammāmataṃ pāyesi. Tena
vuttaṃ:-
      [4] "catumāsaṃ yadā buddho       loke carati cārikaṃ
          dasakoṭisahassānaṃ           dutiyābhisamayo ahu.
      [5] Yamakaṃ vikubbanaṃ katvā        ñāṇadhātuṃ pakittayi
          pañcakoṭisahassānaṃ          tatiyābhisamayo ahu.

---------------------------------------------------------------------------------------------
page381.
      [6] Sudhammā devapure ramme     tattha dhammaṃ pakittayi
          tīṇikoṭisahassānaṃ           devānaṃ bodhayī jino.
      [7] Naradevassa yakkhassa         apare dhammadesane
          etesānaṃ abhisamayā        gaṇanāto asaṅkhiyā"ti.
     Tattha catumāsanti cātumāse. Ayameva vā pāṭho. Caratīti acari. Yamakaṃ
vikubbanaṃ katvāti yamakapāṭihāriyaṃ katvā. Ñāṇadhātunti sabbaññutaññāṇasabhāvaṃ.
"sabbaññāṇadhātun"tipi 1- vadanti. Pakittayīti mahājanassa pakāsesi. Sudhammāti
tāvatiṃsabhavane sudhammā nāma sabhā atthi, tattha nisīditvāti attho. Dhammanti
abhidhammaṃ.
     Tadā kira ānubhāvavijitanaradevo naradevo nāma mahesakkho heṭṭhā
vuttanaradevayakkho viya mahiddhiko yakkho ahosi. So jambudīpe ekasmiṃ nagare
rañño yādisaṃ rūpaṃ, tādisaṃ rūpasaṇṭhānaṃ sarakuttiṃ nimminitvā taṃ rājānaṃ
māretvā khāditvā sahaantepuraṃ rajjaṃ paṭipajjitvā aparimitamaṃsabhojano ahosi.
So kira itthidhutto ca ahosi. Yadā pana taṃ kusalā chekā itthiyo "nāyaṃ
amhākaṃ rājā, amanusso eso"ti jānanti, tadā so lajjito hutvā tā
sabbā khāditvā aññaṃ nagaraṃ paṭipajjati. Evameva so naradevayakkho manusse
bhakkhayanto yadā sundaranagarābhimukho agamāsi, tadā taṃ disvā nagaravāsino
manussā maraṇabhayatajjitasantāsā sakanagarato nikkhamitvā tato tato palāyiṃsu.
Atha te manusse palāyamāne disvā kassapadasabalo tassa naradevassa yakkhassa
purato aṭṭhāsi. Naradevo evaṃ devadevaṃ ṭhitaṃ disvā vissaraṃ ghoraṃ nādaṃ
naditvā bhagavato bhayaṃ uppādetuṃ asakkonto taṃ saraṇaṃ gantvā pañhaṃ pucchi,
@Footnote: 1 Ma. saccañāṇa...

---------------------------------------------------------------------------------------------
page382.
Pañhaṃ vissajjetvā taṃ dametvā dhamme desiyamāne sampattānaṃ naramarānaṃ
gaṇanapathātītānaṃ abhisamayo ahosi. Tena vuttaṃ "naradevassa yakkhassā"tiādi.
Tattha apare dhammadesaneti aparasmiṃ dhammadesane. Etesānanti etesaṃ. Ayameva
vā pāṭho.
     Tassa pana kassapabhagavato ekova sāvakasannipāto ahosi. Bārāṇasīnagare
purohitaputto tisso nāma ahosi. So kassapassa bodhisattassa sarīre
lakkhaṇasampattiṃ disvā pituno bhāsato sutvā "nissaṃsayaṃ eko mahābhinikkhamanaṃ
nikkhamitvā buddho bhavissati, etassāhaṃ santike pabbajitvā saṃsāradukkhato
muccissāmī"ti cintetvā suddhamunigaṇavantaṃ himavantaṃ gantvā tāpasapabbajjaṃ
pabbaji. Tassa parivārabhūtāni vīsatitāpasasahassāni ahesuṃ. So aparabhāge
"kassapakumāro nikkhamitvā abhisambodhiṃ anuppatto"ti sutvā saparivāro āgantvā
kassapassa bhagavato santike saparivāro ehibhikkhupabbajjāya pabbajitvā arahattaṃ
pāpuṇi. Tasmiṃ samāgame kassapo bhagavā māghapuṇṇamāyaṃ pātimokkhaṃ uddisi.
Tena vuttaṃ:-
      [8] "tassāpi devadevassa         eko āsi samāgamo
          khīṇāsavānaṃ vimalānaṃ           santacittāna tādinaṃ.
      [9] Vīsabhikkhusahassānaṃ             tadā āsi samāgamo
          atikkantabhavantānaṃ            hirisīlena tādinan"ti.
     Tattha atikkantabhavantānanti atikkantaputhujjanasotāpannādīnaṃ, sabbesaṃ
khīṇāsavānamevāti attho. Hirisīlena tādinanti hiriyā ca sīlena ca sadisānaṃ.
     Tadā amhākaṃ bodhisatto jotipālo nāma māṇavo tiṇṇaṃ vedānaṃ
pāragū bhūmiyañceva antalikkhe ca pākaṭo ghaṭikārassa kumbhakārassa sahāyo ahosi.

---------------------------------------------------------------------------------------------
page383.
So tena saddhiṃ satthāraṃ upasaṅkamitvā tassa dhammakathaṃ sutvā tassa santike
pabbaji. So āraddhavīriyo tīṇi piṭakāni uggahetvā vattapaṭipattiyā buddhasāsanaṃ
sobhesi. Sopi taṃ satthā byākāsi. Tena vuttaṃ:-
      [10] "ahaṃ tadā māṇavako          jotipāloti vissuto
           ajjhāyako mantadharo          tiṇṇaṃ vedāna pāragū.
      [11] Lakkhaṇe itihāse ca          sadhamme pāramiṃ gato
           bhūmantalikkhakusalo             katavijjo anavayo. 1-
      [12] Kassapassa bhagavato            ghaṭikāro nāmupaṭṭhako
           sagāravo sappatisso          nibbuto tatiye phale.
      [13] Ādāya maṃ ghaṭīkāro          upagañchi kassapaṃ jinaṃ
           tassa dhammaṃ suṇitvāna          pabbajiṃ tassa santike.
      [14] Āraddhavīriyo hutvā          vattāvattesu kovido
           na kvaci parihāyāmi           pūresiṃ jinasāsanaṃ.
      [15] Yāvatā buddhabhaṇitaṃ            navaṅgaṃ jinasāsanaṃ
           sabbaṃ pariyāpuṇitvāna          sobhayiṃ jinasāsanaṃ.
      [16] Mama acchariyaṃ disvā           sopi buddho viyākari
           imamhi bhaddake kappe         ayaṃ buddho bhavissati.
      [17] Ahu kapilavhayā rammā .pe.    hessāma sammukhā imaṃ.
      [30] Tassāpi vacanaṃ sutvā          bhiyyo cittaṃ pasādayiṃ
           uttariṃ vatamadhiṭṭhāsiṃ           dasapāramipūriyā.
@Footnote: 1 Sī.,i. anāmayo

---------------------------------------------------------------------------------------------
page384.
      [31] Evamahaṃ saṃsaritvā            parivajjento anācaraṃ
           dukkarañca kataṃ mayhaṃ           bodhiyāyeva kāraṇā"ti.
     Tattha bhūmantalikkhakusaloti bhūmisikkhāsu ca 1- antalikkhesu ca joticakkācāre
jotivijjāya ca kusaloti attho. Upaṭṭhakoti upaṭṭhāyako. Sappatissoti
sappatissayo. Nibbutoti vinīto, vissuto vā. Tatiye phaleti nimittasattamī,
tatiyaphalādhigamahetu nibbutoti attho. Ādāyāti maṃ gahetvā, vattāvattesūti
khuddakavattamahāvattesu. Kovidoti tesaṃ pūraṇe kusalo. Na kvaci parihāyāmīti
kvacipi sīlesu vā samādhisamāpattiādīsu vā katthaci kutopi na parihāyāmi,
sabbattha me parihāni nāma na vijjatīti dīpeti. "na koci parihāyāmī"tipi
pāṭho, soyevattho.
     Yāvatāti paricchedavacanametaṃ, yāvatakanti attho. Buddhabhaṇitanti buddhavacanaṃ.
Sobhayinti sobhesiṃ pakāsesiṃ. Mama acchariyanti mama sammāpaṭipattiṃ aññehi
asādhāraṇaṃ acchariyaṃ abbhutaṃ kassapo bhagavā disvāti attho. Saṃsaritvāti saṃsāre
saṃsaritvā. 2- Anācaranti anācāraṃ akattabbaṃ, akaraṇīyanti attho.
     Tassa pana kassapassa bhagavato jātanagaraṃ bārāṇasī nāma ahosi,
brahmadatto nāma brāhmaṇo pitā, paramaguṇavatī dhanavatī nāma brāhmaṇī mātā,
tisso ca bhāradvājo ca dve aggasāvakā, sabbamitto nāmupaṭṭhāko, anuḷā ca
uruveḷā ca dve aggasāvikā, nigrodharukkho bodhi, sarīraṃ vīsatihatthubbedhaṃ ahosi,
vīsativassasahassāni āyu, sunandā nāmassa aggamahesī, vijitaseno nāma putto,
pāsādayānena nikkhami. Tena vuttaṃ:-
@Footnote: 1 Sī.,i. bhūmiparikkhāsu ca       2 Ma. sandhāvitvā

---------------------------------------------------------------------------------------------
page385.
      [32] "nagaraṃ bārāṇasī nāma       kikī nāmāsi khattiyo
           vasate tattha nagare         sambuddhassa mahākulaṃ.
      [33] Brāhmaṇo brahmadattova     āsi buddhassa so pitā
           dhanavatī nāma janikā         kassapassa mahesino.
      [34] 1- Duve vassasahassāni      agāraṃ ajjhāvasi so
           haṃso yaso siricando        tayo pāsādamuttamā.
      [35] Tisoḷasasahassāni           nāriyo samalaṅkatā
           sunandā nāma sā nārī      vijitaseno nāma atrajo.
      [36] Nimitte caturo disvā       pāsādenābhinikkhami
           sattāhaṃ padhānacāraṃ         acarī purisuttamo.
      [37] Brahmunā yācito santo     kassapo lokanāyako
           vattacakko mahāvīro        migadāye naruttamo. 1-
      [38] Tisso ca bhāradvājo ca     ahesuṃ aggasāvakā
           sabbamitto nāmupaṭṭhāko     kassapassa mahesino.
      [39] Anuḷā uruveḷā ca         ahesuṃ aggasāvikā
           bodhi tassa bhagavato         nigrodhoti pavuccati.
      [41] Uccattanena so buddho      vīsatiratanuggato
           vijjulaṭṭhīva ākāse        candova gahapūrito.
      [42] Vīsativassasahassāni          āyu tassa mahesino
           tāvatā tiṭṭhamāno so      tāresi janataṃ bahuṃ.
@Footnote: 1-1 cha.Ma. ime pāṭhā na dissanti

---------------------------------------------------------------------------------------------
page386.
      [43] Dhammataḷākaṃ māpayitvā       sīlaṃ datvā vilepanaṃ
           dhammadussaṃ nivāsetvā       dhammamālaṃ vibhajjiya.
      [44] Dhammavimalamādāsaṃ           ṭhapayitvā mahājane
           keci nibbānaṃ patthentā     passantu me alaṅkaraṃ.
      [45] Sīlakañcukaṃ datvāna          jhānakavacavammitaṃ
           dhammacammaṃ pārupitvā        datvā sannāhamuttamaṃ.
      [46] Satiphalakaṃ datvāna           tikhiṇaṃ ñāṇakuntimaṃ
           dhammakhaggavaraṃ datvā         sīlasaṃsaggamaddanaṃ.
      [47] Tevijjābhūsanaṃ datvāna       āveḷaṃ caturo phale
           chaḷabhiññābharaṇaṃ datvā        dhammapupphapiḷandhanaṃ.
      [48] Saddhammapaṇḍaracchattaṃ         datvā pāpanivāraṇaṃ
           māpayitvābhayaṃ pupphaṃ         nibbuto so sasāvako.
      [49] Eso hi sammāsambuddho     appameyyo durāsado
           eso hi dhammaratano        svākkhāto ehipassiko.
      [50] Eso hi saṃgharatano         suppaṭipanno anuttaro
           sabbaṃ tamantarahitaṃ           nanu rittā sabbasaṅkhārā"ti.
     Tattha vijjulaṭṭhīvāti ghanabhāvena 1- saṇṭhitā vijjulatā viya. Candova
gahapūritoti parivesagahaparikkhitto puṇṇacando viya. Dhammataḷākaṃ māpayitvāti
pariyattidhammataḷākaṃ māpayitvā. Sīlaṃ datvā vilepananti catupārisuddhisīlasaṅkhātaṃ
@Footnote: 1 Sī.,i. meghabhāvena

---------------------------------------------------------------------------------------------
page387.
Cittasantativibhūsanatthaṃ vilepanaṃ datvā. Dhammadussaṃ nivāsetvāti hirottappadhamma-
saṅkhātaṃ sāṭakayugaṃ nivāsetvā. Dhammamālaṃ vibhajjiyāti sattattiṃsabodhipakkhiyadhamma-
kusumamālaṃ vibhajitvā, vidahitvāti 1- attho.
     Dhammavimalamādāsanti vimalaṃ sotāpattimaggasaṅkhātaṃ ādāsaṃ sāvajjā-
navajjakusalākusaladhammasallakkhaṇatthaṃ mahājanassa dhammataḷākatīre dhammādāsaṃ ṭhapetvāti
attho. Mahājaneti mahājanassa. Kecīti ye keci. Nibbānaṃ patthentāti
sabbākusalamalavilayakaraṃ amatamasaṅkhatamanītikaṃ paramasantaṃ accutirasaṃ nibbānaṃ patthentā
vicaranti. Te imaṃ alaṅkāraṃ vuttappakāraṃ mayā dassitaṃ passantūti attho.
"nibbānamabhipatthentā, passantu maṃ alaṅkaran"tipi pāṭho, soyevattho. Alaṅkaranti
rassaṃ katvā vuttaṃ.
     Sīlakañcukaṃ datvānāti pañcasīladasasīlacatupārisuddhisīlamayaṃ kañcukaṃ datvā.
Jhānakavacavammitanti catukkapañcakajjhānakavacabandhaṃ bandhitvā. Dhammacammaṃ pārupitvāti
satisampajaññasaṅkhātadhammacammaṃ pārupitvā. Datvā sannāhamuttamanti uttamaṃ
caturaṅgasamannāgataṃ vīriyasannāhaṃ datvāti attho. Satiphalakaṃ datvānāti rāgādi-
dosāripāpanivāraṇatthaṃ catusatipaṭṭhānaphalakanivāraṇaṃ datvā. Tikhiṇaṃ ñāṇakuntamanti
paṭivedhasamatthaṃ tikhiṇavipassanāñāṇakuntavantaṃ, vipassanāñāṇanisitakuntavaranti attho,
kilesabalanidhanakarasamatthaṃ vā yogāvacarayodhavaraṃ ṭhapetvāti attho. Dhammakhaggavaraṃ
datvāti tassa yogāvacarassa vīriyupalatalanisitadhāraṃ maggapaññāvarakhaggaṃ datvā.
Sīlasaṃsaggamaddananti ariyaṃ lokuttarasīlaṃ kilesasaṃsaggamaddanatthāya,
kilesanighātanatthāyāti attho.
@Footnote: 1 Sī.,i. viracitvā

---------------------------------------------------------------------------------------------
page388.
     Tevijjābhūsanaṃ datvānāti tevijjāmayaṃ vibhūsanaṃ datvā. Āveḷaṃ caturo
phaleti cattāri phalāni vaṭaṃsakaṃ katvā. Chaḷabhiññābharaṇanti ābharaṇatthāya
alaṅkārakaraṇatthāya cha abhiññāyo datvā. Dhammapupphapiḷandhananti navalokuttara-
dhammasaṅkhātaṃ kusumamālaṃ katvā. Saddhammapaṇḍaracchattaṃ, datvā pāpanivāraṇanti
accantavisuddhaṃ vimuttisetacchattaṃ sabbākusalātapanivāraṇaṃ datvā. Māpayitvābhayaṃ
pupphanti abhayapuragāminaṃ aṭṭhaṅgikamaggaṃ pupphaṃ katvāti attho.
     Kassapo kira bhagavā kāsiraṭṭhe setabyanagare setabyuyyāne parinibbāyi.
Dhātuyo kirassa na vikiriṃsu. Sakalajambudīpavāsino manussā sannipatitvā ekekaṃ
suvaṇṇiṭṭhakaṃ koṭiagghanakaṃ ratanavicittaṃ bahicinanatthaṃ 1- ekekaṃ aḍḍhakoṭiagghanakaṃ
abbhantarapūraṇatthaṃ manosilāya mattikākiccaṃ telena udakakiccaṃ karonto
yojanubbedhaṃ thūpamakaṃsu.
                    Kassapopi bhagavā katakicco
                    sabbasattahitameva karonto
                    kāsirājanagare migadāye
                    lokanandakaro nivasīti.
Sesagāthāsu sabbattha pākaṭamevāti.
                   Iti madhuratthavilāsiniyā buddhavaṃsaṭṭhakathāya
                      kassapabuddhavaṃsavaṇṇanā niṭṭhitā.
     Ettāvatā catuvīsatiyā buddhānaṃ buddhavaṃsavaṇṇanā sabbākārena niṭṭhitā.
                         --------------
@Footnote: 1 Sī. bahiracanatthaṃ

---------------------------------------------------------------------------------------------
page389.
                       27. Gotamabuddhavaṃsavaṇṇanā
                           dūrenidānakathā
            idāni yasmā amhākaṃ        buddhavaṃsassa vaṇṇanā
            anukkamena sampattā         tasmāyaṃ tassa vaṇṇanā.
     Tattha amhākaṃ bodhisatto dīpaṅkarādīnaṃ catuvīsatiyā buddhānaṃ santike
adhikāraṃ karonto kappasatasahassādhikāni cattāri asaṅkhyeyyāni āgato.
Kassapassa pana bhagavato orabhāge ṭhapetvā imaṃ sammāsambuddhaṃ añño buddho
nāma natthi. Iti dīpaṅkarādīnaṃ catuvīsatiyā buddhānaṃ santike laddhabyākaraṇo
pana bodhisatto yenena 1-:-
          "manussattaṃ liṅgasampatti        hetu satthāradassanaṃ
           pabbajjā guṇasampatti         adhikāro ca chandatā
           aṭṭhadhammasamodhānā          abhinīhāro samijjhatī"ti 2-
ime aṭṭha dhamme samodhānetvā dīpaṅkarapādamūle katābhinīhārena "handa buddhakare
dhamme, vicināmi ito cito"ti ussāhaṃ katvā "vicinanto tadādakkhiṃ, paṭhamaṃ
dānapāramin"ti dānapāramitādayo buddhakārakadhammā diṭṭhā, te pūrento
yāva vessantarattabhāvā āgami, āgacchanto ca ye te katābhinīhārānaṃ
bodhisattānaṃ ānisaṃsā saṃvaṇṇitā:-
          "evaṃ sabbaṅgasampannā        bodhiyā niyatā narā
           saṃsaraṃ dīghamaddhānaṃ            kappakoṭisatehipi.
           Avīcimhi nuppajjanti          tathā lokantaresu ca
           nijjhāmataṇhā khuppipāsā      na honti kāḷakañcikā.
@Footnote: 1 Sī.,i. ye te pana            2 abhi.A. 1/76, udāna.A. 137

---------------------------------------------------------------------------------------------
page390.
           Na honti khuddakā pāṇā      uppajjantāpi duggatiṃ
           jāyamānā manussesu         jaccandhā na bhavanti te.
           Sotavekallatā natthi         na bhavanti mūgapakkhikā
           itthibhāvaṃ na gacchanti         ubhatobyañjanapaṇḍakā.
           Na bhavanti pariyāpannā        bodhiyā niyatā narā
           muttā ānantarikehi         sabbattha suddhagocaRā.
           Micchādiṭṭhiṃ na sevanti        kammakiriyadassanā
           vasamānāpi saggesu          asaññaṃ nūpapajjare.
           Suddhāvāsesu devesu        hetu nāma na vijjati
           nekkhammaninnā sappurisā      visaṃyuttā bhavābhave
           caranti lokatthacariyāyo       pūrenti sabbapāramī"ti. 1-
     Te ānisaṃse adhigantvāva āgato. Evaṃ āgacchanto vessantarattabhāve
ṭhito:-
          "acetanāyaṃ paṭhavī            aviññāya sukhaṃ dukhaṃ
           sāpi dānabalā mayhaṃ         sattakkhattuṃ pakampathā"ti 2-
evaṃ mahāpaṭhavikampanādīni mahāpuññāni katvā āyupariyosāne tato cavitvā
tusitapure nibbatti.
                          Avidūrenidānakathā
     tusitapure 3- vasamāneyeva pana bodhisatte buddhakolāhalaṃ nāma udapādi.
Lokasmiṃ hi tīṇi kolāhalāni uppajjanti. Seyyathidaṃ? kappakolāhalaṃ
Buddhakolāhalaṃ cakkavattikolāhalanti. Tattha "vassasatasahassassa accayena kappuṭṭhānaṃ
@Footnote: 1 abhi.A. 1/78         2 abhi.A. 1/80          3 Ma. tusitabhavane

---------------------------------------------------------------------------------------------
page391.
Bhavissatī"ti lokabyūhā nāma kāmāvacaradevā muttasirā vikiṇṇakesā rudamukhā 1-
assūni hatthehi puñchamānā rattavatthanivatthā ativiya virūpavesadhārino hutvā
manussapathe vicarantā evaṃ ārocenti "mārisā mārisā ito vassasatasahassassa
accayena kappuṭṭhānaṃ bhavissati, ayaṃ loko vinassissati, mahāsamuddopi
ussussissati, ayañca mahāpaṭhavī sineru ca pabbatarājā uḍḍayhissanti
vinassissanti, yāva brahmalokā lokavināso bhavissati, mettaṃ mārisā bhāvetha,
karuṇaṃ, muditaṃ, upekkhaṃ mārisā bhāvetha, mātaraṃ, pitaraṃ upaṭṭhahatha, kule
jeṭṭhāpacāyino hothā"ti. Idaṃ kappakolāhalaṃ nāma.
     "vassasahassassa accayena pana sabbaññubuddho loke uppajjissatī"ti
lokapāladevatā "ito mārisā vassasahassassa accayena buddho loke
uppajjissatī"ti ugghosentiyo āhiṇḍanti. Idaṃ buddhakolāhalaṃ nāma.
     "vassasahassassa accayena cakkavattirājā uppajjissatī"ti devatā "ito
mārisā vassasatassa accayena cakkavattirājā uppajjissatī"ti ugghosentiyo
āhiṇḍanti. Idaṃ cakkavattikolāhalaṃ nāma. 2-
     Tesu buddhakolāhalasaddaṃ sutvā sakaladasasahassacakkavāḷadevatā ekato
sannipatitvā "asuko nāma satto buddho bhavissatī"ti ñatvā upasaṅkamitvā
āyācanti, āyācamānā ca tassa pubbanimittesu uppannesu āyācanti. Tadā
pana sabbāpi tā ekekacakkavāḷe catumahārājasakkasuyāmasantusitasunimmitavasavattī-
mahābrahmehi saddhiṃ ekacakkavāḷe sannipatitvā tusitabhavane uppannacutinimittassa
bodhisattassa santikaṃ gantvā "mārisa tumhehi dasa pāramiyo pūritā, pūrentehi
ca na sakkabrahmasampattiādikaṃ sampattiṃ patthentehi pūritā, lokanittharaṇatthāya
pana vo sabbaññutaṃ patthentehi paripūritā, buddhattāya:-
@Footnote: 1 Sī.,Ma. rudammukhā        2 khuddaka. A. 105

---------------------------------------------------------------------------------------------
page392.
          "kālo kho te mahāvīra    uppajja mātukucchiyaṃ
           sadevakaṃ tārayanto       bujjhassu amataṃ padan"ti 1-
yāciṃsu.
     Atha mahāsatto devatāhi evaṃ āyāciyamāno devatānaṃ paṭiññaṃ adatvāva
kāladīpadesakulajanettiāyuparicchedavasena pañca mahāvilokanāni vilokesi. Tattha
"kālo nu kho, na kālo"ti paṭhamaṃ kālaṃ vilokesi. Tattha vassasatasahassato
uddhaṃ vaḍḍhitaāyukālo kālo nāma na hoti. Kasmā? tadā hi sattānaṃ
jātijarāmaraṇāni na paññāyanti, buddhānañca dhammadesanā tilakkhaṇamuttā nāma
natthi, tesaṃ "aniccaṃ dukkhamanattā"ti kathentānaṃ "kiṃ nāmetaṃ 2- kathentī"ti
neva sotabbaṃ na saddhātabbaṃ maññanti, tato abhisamayo na hoti, tasmiṃ asati
aniyyānikaṃ sāsanaṃ hoti. Tasmā so akālo. Vassasatato ūnaāyukālopi kālo
na hoti. Kasmā? tadā satta ussannakilesā honti, ussannakilesānañca
dinnovādo ovādaṭṭhāne na tiṭṭhati, udake daṇḍarāji viya khippaṃ vigacchati.
Tasmā sopi akālo. Vassasatahassato pana paṭṭhāya heṭṭhā vassasatato paṭṭhāya
uddhaṃ āyukālo kālo nāma. Tadā pana vassasatakālo ahosi. Atha mahāsatto
"nibbattitabbakālo"ti kālaṃ passi.
     Tato dīpaṃ olokento saparivāre cattāro mahādīpe oloketvā "tīsu
dīpesu buddhā na nibbattanti, jambudīpeyeva nibbattantī"ti dīpaṃ passi.
     Tato "jambudīpo nāma mahā, dasayojanasahassaparimāṇo, katarasmiṃ nu kho
padese buddhā nibbattantī"ti okāsaṃ olokento majjhimapadesaṃ passi.
"kapilavatthu nāma nagaraṃ, tattha mayā nibbattitabban"ti niṭṭhamagamāsi.
@Footnote: 1 khu.buddha. 33/67/445                    2 Sī.,Ma. nāmete

---------------------------------------------------------------------------------------------
page393.
     Tato kulaṃ vilokento "buddhā nāma vessakule vā suddakule vā na
nibbattanti. Lokasammate pana khattiyakule vā brāhmaṇakule vā nibbattanti,
etarahi khattiyakulaṃ lokasammataṃ, tattha nibbattissāmi, suddhodano nāma rājā
pitā me bhavissatī"ti kulaṃ passi.
     Tato mātaraṃ vilokento "buddhamātā nāma lolā surādhuttā na hoti,
kappasatasahassaṃ pana pūritapāramī jātito paṭṭhāya akhaṇḍapañcasīlāyeva hoti.
Ayañca mahāmāyā nāma devī edisī, ayaṃ me mātā bhavissati, kittakaṃ panassā
āyūti, dasannaṃ māsānaṃ upari satta divasānī"ti passi.
     Iti imaṃ pañcavidhaṃ mahāvilokanaṃ viloketvā "kālo me mārisā
buddhabhāvāyā"ti devānaṃ paṭiññaṃ datvā "gacchatha tumhe"ti tā devatā
uyyojetvā tusitadevatāhi parivuto tusitapure nandanavanaṃ pāvisi. Sabbadevalokesu
hi nandanavanaṃ atthiyeva. Tatra naṃ devatā "ito cuto sugatiṃ gacchā"ti pubbe
katakusalakammokāsaṃ sārayamānā vicaranti. So evaṃ tāhi devatāhi kusalaṃ
sārayamānāhi parivuto tatra vicarantova cavitvā mahāmāyāya deviyā kucchismiṃ
uttarāsāḷhanakkhattena paṭisandhiṃ gaṇhi. Mahāpurisassa pana mātu kucchismiṃ
paṭisandhiggaṇhanakkhaṇe ekappahāreneva sakaladasasahassilokadhātu saṅkampi. Dvattiṃsa
pubbanimittāni pāturahesuṃ.
     Evaṃ gahitapaṭisandhikassa bodhisattassa ceva bodhisattamātuyā ca
upaddavanivāraṇatthaṃ khaggahatthā cattāro devaputtā ārakkhaṃ gaṇhiṃsu. Bodhisattassa
mātu purisesu rāgacittaṃ nuppajji, lābhaggayasaggappattā ca sā ahosi sukhinī
akilantakāyā. Bodhisattañca attano kucchigataṃ vippasanne maṇiratane
āvutapaṇḍusuttaṃ viya passati. Tasmā bodhisattena vasitakucchi nāma cetiyagabbhasadisā

---------------------------------------------------------------------------------------------
page394.
Hoti, na sakkā aññena sattena āvasituṃ vā paribhuñjituṃ vā, tasmā
bodhisattamātā sattāhajāte bodhisatte kālaṃ katvā tusitapure nibbatti. Yathā
pana aññā itthiyo dasa māse appatvāpi atikkamitvāpi nisinnāpi nipannāpi
vijāyanti, na evaṃ bodhisattamātā. Bodhisattamātā pana bodhisattaṃ dasa māse
kucchinā pariharitvā ṭhitāva vijāyati. Ayaṃ bodhisattamātu dhammatā.
     Mahāmāyāpi devī dasa māse kucchinā bodhisattaṃ pariharitvā paripuṇṇagabbhā
ñātigharaṃ gantukāmā suddhodanamahārājassa ārocesi "icchāmahaṃ mahārāja
devadahanagaraṃ gantun"ti. Rājā "sādhū"ti sampaṭicchitvā kapilavatthuto yāva
devadahanagarā vañjalaṃ samaṃ kāretvā kadalipuṇṇaghaṭakamukadhajapaṭākādīhi
alaṅkārāpetvā navakanakasivikāya nisīdāpetvā mahatiyā vibhūtiyā mahatā parivārena
pesesi. Dvinnaṃ pana nagarānaṃ antare ubhayanagaravāsīnaṃ paribhogārahaṃ lumbinīvanaṃ
nāma maṅgalasālavanaṃ atthi, taṃ tasmiṃ samaye mūlato yāva aggasākhā sabbaṃ
ekaphāliphullaṃ ahosi. Sākhantarehi ceva pupphantarehi ca paramaratikaramadhuramanorama-
virutāhi madamuditāhi anubhuttapañjarāhi 1- parabhatamadhukaravadhūhi upagīyamānasuranandana-
nandanavanasadisasobhaṃ vanaṃ disvā deviyā sālavanakīḷamanubhavituṃ cittamuppajji.
                   Vibhūsitā bālajanāticālinī
                   vibhūsitaṅgī vaniteva mālinī
                   sadā janānaṃ nayanālimālinī
                   vilumpinīvātiviroci lumbinī.
     Amaccā rañño ārocetvā deviṃ gahetvā taṃ lumbinīvanaṃ pavisiṃsu. Sā
maṅgalasālamūlaṃ gantvā tassa ujusamavaṭṭakkhandhassa pupphaphalapallavasamalaṅkatassa yaṃ
sākhaṃ gaṇhitukāmā ahosi, sā sālasākhā abalā janahadayalolā sayameva
@Footnote: 1 Sī. bhūtasañcārādi

---------------------------------------------------------------------------------------------
page395.
Vilambamānā hutvā tassā karatalasmiṃ samupagatā. Atha sā taṃ sālasākhaṃ
tambatuṅganakhujjalena kamaladalavattivaṭṭaṅgulinā navakanakakaṭavalayasobhinā dakkhiṇena
paramaratikarena karena aggahesi. Sā taṃ sālasākhaṃ gahetvā ṭhitā asitajaladharavivaragatā
bālacandalekhā viya ca aciraṭṭhitikā accipabhā viya ca nandanavanajātā devī viya
ca devī virocittha. Tāvadeva cassā kammajavātā caliṃsu, athassā sāṇipākāraṃ
parikkhipitvā mahājano paṭikkami. Sā sālasākhaṃ gahetvā tiṭṭhamānā eva tassā
gabbhavuṭṭhānaṃ ahosi.
     Taṅkhaṇaṃyeva cattāro visuddhacittā mahābrahmāno suvaṇṇajālaṃ ādāya
āgantvā tena suvaṇṇajālena bodhisattaṃ sampaṭicchitvā mātu purato ṭhapetvā
"attamanā devi hohi, mahesakkho te putto uppanno"ti āhaṃsu. Yathā pana
aññe sattā mātukucchito nikkhamantā paṭikkūlena asucinā makkhitā nikkhamanti,
na evaṃ bodhisatto. Bodhisatto pana dve hatthe dve pāde pasāretvā
ṭhitakova mātu kucchisambhavena kenaci asucinā amakkhitova suddho visado
kāsikavatthe nikkhittamaṇiratanaṃ viya virocamāno mātukucchito nikkhami. Evaṃ santepi
bodhisattassa ca bodhisattamātuyā ca sakkāratthaṃ ākāsato dve udakadhārā
nikkhamitvā bodhisattassa ca mātuyā sarīre utuṃ gāhāpesuṃ.
     Atha naṃ suvaṇṇajālena paṭiggahetvā ṭhitānaṃ brahmānaṃ hatthato cattāro
mahārājāno maṅgalasammatāya sukhasamphassāya ajinappaveṇiyā gaṇhiṃsu, tesaṃ
hatthato manussā dukūlacumbaṭakena gaṇhiṃsu, manussānaṃ hatthato muccitvā paṭhaviyaṃ
patiṭṭhāya puratthimaṃ disaṃ olokesi, anekāni cakkavāḷasahassāni ekaṅgaṇāni
ahesuṃ. Tattha devamanussā gandhapupphamālādīhi pūjayamānā "mahāpurisa tumhehi
sadiso ettha natthi, kuto uttaritaro"ti āhaṃsu. Evaṃ dasa disā anuviloketvā

---------------------------------------------------------------------------------------------
page396.
Attanā sadisaṃ adisvā uttaradisābhimukho sattapadavītihārena agamāsi. Gacchanto
ca paṭhaviyā eva gato, nākāsena. Acelakova gato, na sacelako. Hadarova gato,
na soḷasavassuddesiko. Mahājanassa pana ākāsena gacchanto viya alaṅkatapaṭiyatto
viya ca soḷasavassuddesiko viya ca ahosi. Tato sattame pade ṭhatvā
"aggohamasmi lokassā"tiādikaṃ 1- āsabhiṃ vācaṃ nicchārento sīhanādaṃ nadi.
     Bodhisatto hi tīsu attabhāvesu mātukucchito nikkhantamattova vācaṃ
nicchāresi mahosadhattabhāve, vessantarattabhāve, imasmiṃ attabhāveti.
Mahosadhattabhāve kirassa mātukucchito nikkhantamattasseva sakko devarājā āgantvā
candanasāraṃ hatthe ṭhapetvā gato, taṃ muṭṭhiyaṃ katvāva nikkhanto. Atha naṃ mātā
"tāta tvaṃ kiṃ gahetvā āgatosī"ti pucchi. "osadhaṃ ammā"ti. Iti osadhaṃ
gahetvā āgatattā "osadhakumāro "tvevassa nāmamakaṃsu.
     Vessantarattabhāve pana mātukucchito nikkhantamattova dakkhiṇahatthaṃ
pasāretvā "atthi nu kho amma kiñci gehasmiṃ dhanaṃ, dānaṃ dassāmī"ti vadanto
nikkhami. Athassa mātā "sadhane kule nibbattosi tātā"ti puttassa hatthaṃ
attano hatthatale katvā sahassatthavikaṃ ṭhapesi.
     Imasmiṃ pana attabhāve imaṃ sīhanādaṃ nadīti evaṃ bodhisatto tīsu
attabhāvesu mātukucchito nikkhantamattova vācaṃ nicchāresi. Jātakkhaṇepissa
dvattiṃsa pubbanimittāni pāturahesuṃ. Yasmiṃ pana samaye amhākaṃ bodhisatto
lumbinīvane jāto tasmiṃyeva samaye rāhulamātā devī ānando channo kāḷudāyī
amacco kaṇṭhako 2- assarājā mahābodhirukkho catasso nidhikumbhiyo ca jātā,
tattha eko gāvutappamāṇo eko aḍḍhayojanappamāṇo eko tigāvutappamāṇo
eko yojanappamāṇo ahosi. Ime satta sahajātā nāma honti.
@Footnote: 1 dī.mahā. 10/31/13, Ma.u. 14/207/173       2 Sī. ājānīyo kanthako

---------------------------------------------------------------------------------------------
page397.
     Ubhayanagaravāsino mahāpurisaṃ gahetvā kapilavatthupurameva agamaṃsu. Taṃdisameva
"kapilavatthunagare suddhodanamahārājassa putto bodhimūle nisīditvā buddho
bhavissatī"ti tāvatiṃsabhavane haṭṭhatuṭṭhā devasaṅghā celukkhepādīni pavattentā
kīḷiṃsuṃ. Tasmiṃ samaye suddhodanamahārājassa kulūpako aṭṭhasamāpattilābhī kāḷadevalo 1-
nāma tāpaso bhattakiccaṃ katvā divāvihāratthāya tāvatiṃsabhavanaṃ gantvā tattha
divāvihāraṃ nisinno tā devatā tuṭṭhamānasā kīḷantiyo disvā "kiṃ kāraṇā
tuṭṭhamānasā pamuditahadayā kīḷatha, mayhaṃ taṃ kāraṇaṃ kathethā"ti pucchi. Tato
devatā āhaṃsu "mārisa suddhodanarañño putto jāto, so bodhimaṇḍe
nisīditvā buddho hutvā dhammacakkaṃ pavattessati, tassa' anantarūpaṃ buddhalīlaṃ
passituṃ labhissāmā'ti iminā kāraṇena tuṭṭhamhā"ti.
     Atha tāpaso tāsaṃ devatānaṃ vacanaṃ sutvā paramadassanīyaratanāvalokato
devalokato oruyha narapatinivesanaṃ pavisitvā paññatte āsane nisīdi. Tato
katapaṭisanthāraṃ rājānaṃ "putto kira te mahārāja jāto, taṃ passissāmā"ti
āha. Rājā alaṅkatapaṭiyattaṃ tanayaṃ āharāpetvā devalatāpasaṃ vandāpetuṃ
abhihari. Mahāpurisassa pādā parivattitvā vijjulatā viya asitajaladharakūṭesu
tāpasassa jaṭāsu patiṭṭhahiṃsu. Bodhisattena hi tenattabhāvena vanditabbo nāma
añño atthi. Tato tāpaso uṭṭhāyāsanā bodhisattassa añjaliṃ paggahesi.
Rājā taṃ acchariyaṃ disvā attano puttaṃ vandi. Tāpaso bodhisattassa
lakkhaṇasampattiṃ disvā "bhavissati nu kho buddho, udāhu na bhavissatī"ti
āvajjetvā upadhārento "nissaṃsayaṃ buddho bhavissatī"ti anāgataṃsañāṇena ñatvā
"acchariyapuriso ayan"ti sitaṃ akāsi.
@Footnote: 1 Ma. kāḷadevilo

---------------------------------------------------------------------------------------------
page398.
     Tato "ahaṃ buddhabhūtaṃ daṭṭhuṃ labhissāmi nu kho, no"ti upadhārento
"na labhissāmi, antarāyeva kālaṃ katvā buddhasatenapi buddhasahassenapi gantvā
bodhetuṃ asakkuṇeyye arūpabhave nibbattissāmī"ti disvā "evarūpaṃ nāma
acchariyapurisaṃ buddhabhūtaṃ daṭṭhuṃ na labhissāmi, mahatī vata me jāni bhavissatī"ti
parodi. Manussā pana disvā "amhākaṃ ayyo idāneva hasitvā puna
roditumārabhi, kiṃ nu kho bhante amhākaṃ ayyaputtassa koci antarāyo bhavissatī"ti
pucchiṃsu. Tāpaso āha "natthetassa antarāyo, nissaṃsayena buddho bhivsatī"ti.
"atha kasmā tumhe parohitthā"ti. "evarūpaṃ acchariyapurisaṃ buddhabhūtaṃ daṭṭhuṃ na
labhissāmi, mahatī vata me jāni bhavissatīti attānaṃ anusocanto rodāmī"ti
āha.
     Tato bodhisattaṃ pañcame divase sīsaṃ nhāpetvā "nāmaṃ gaṇhissāmā"ti
rājabhavanaṃ catujjātikagandhena upalimpitvā lājapañcamāni kusumāni vikiritvā
asambhinnapāyāsaṃ pacāpetvā tiṇṇaṃ vedānaṃ pāraṅgate aṭṭhasate brāhmaṇe
nimantetvā rājabhavane nisīdāpetvā madhupāyāsaṃ bhojetvā sakkāraṃ katvā "kiṃ
nu kho bhavissatī"ti lakkhaṇāni pariggāhāpesuṃ. Tesu rāmādayo aṭṭha
brāhmaṇapaṇḍitā lakkhaṇapariggāhakā ahesuṃ. Tesu satta janā dve aṅguliyo
ukkhipitvā dvedhā byākariṃsu "imehi lakkhaṇehi samannāgato agāraṃ ajjhāvasanto
rājā hoti cakkavattī, pabbajamāno buddho"ti. Tesaṃ pana sabbadaharo gottena
koṇḍañño nāma brāhmaṇo bodhisattassa lakkhaṇavarasampattiṃ disvā "etassa
agāramajjhe ṭhānakāraṇaṃ natthi, ekanteneva vivaṭacchado buddho bhavissatī"ti
ekameva aṅguliṃ ukkhipitvā ekaṃsabyākaraṇaṃ byākāsi. Athassa nāmaṃ gaṇhantā
sabbalokatthasiddhikarattā siddhatthoti nāmamakaṃsu.

---------------------------------------------------------------------------------------------
page399.
     Atha te brāhmaṇā attano gharāni gantvā putte āmantetvā
evamāhaṃsu "amhe mahallakā suddhonamahārājassa puttaṃ sabbaññutaṃ pattaṃ
sambhāveyyāma vā, no vā, tumhe pana tasmiṃ pabbajitvā sabbaññutaṃ patte
tassa sāsane pabbajathā"ti. Tato sattapi janā yāvatāyukaṃ ṭhatvā yathākammaṃ
gatā. Koṇḍaññamāṇavo arogo ahosi. Tadā pana rājā tesaṃ vacanaṃ sutvā
"kiṃ disvā mama putto pabbajissatī"ti te pucchi. Cattāri pubbanimittāni
devāti. Katarañca katarañcāti? jiṇṇaṃ byādhitaṃ mataṃ pabbajitanti. Rājā
"ito paṭṭhāya evarūpānaṃ mama puttassa santikaṃ āgamituṃ mā adatthā"ti vatvā
kumārassa cakkhupathe jiṇṇapurisādīnaṃ āgamananivāraṇatthaṃ catūsu disāsu
gāvutagāvutaṭṭhāne ārakkhaṃ ṭhapesi. Taṃdivasaṃ maṅgalaṭṭhāne sannipatitesu asītiyā
ñātikulasahassesu ekameko ekamekaṃ puttaṃ paṭijāni "ayaṃ buddho vā hotu
rājā vā, mayaṃ ekamekaṃ puttaṃ dassāma, sace buddho bhavissati, khattiyasamaṇeheva
parivuto vicarissati. Sace rājā cakkavattī bhavissati, khattiyakumāreheva parivuto
vicarissatī"ti. Atha rājā mahāpurisassa paramarūpasampannā vigatasabbadosā catusaṭṭhi
dhātiyo adāsi. Bodhisatto anantena parivārena mahatā sirisamudayena vaḍḍhi.
     Athekadivasaṃ rañño vappamaṅgalaṃ nāma ahosi. Taṃdivasaṃ rājā mahatiyā
vibhūtiyā mahatā parivārena 1- nagarato nikkhamanto puttampi gahetvāva agamāsi.
Kasikammaṭṭhāne eko jamburukkho paramaramaṇīyo ghanasandacchāyo ahosi. Tassa
heṭṭhā kumārassa sayanaṃ paññāpetvā upari varakanakatārākhacitaṃ rattacelavitānaṃ
bandhitvā sāṇipākārena parikkhipāpetvā ārakkhaṃ ṭhapetvā rājā sabbālaṅkāraṃ
alaṅkaritvā amaccagaṇaparivuto 1- naṅgalakaraṇaṭṭhānamagamāsi. 2- Tattha rājā
@Footnote: 1-1 Sī.,i. natthi      2 Sī.,i. vappamaṅgalavappatharaṇeṭṭhāne

---------------------------------------------------------------------------------------------
page400.
Paramamaṅgalaṃ suvaṇṇanaṅgalaṃ gaṇhāti. Amaccādayo rajatanaṅgalādīni gaṇhanti.
Taṃdivasaṃ naṅgalasahassaṃ yojīyati. Bodhisattaṃ parivāretvā nisinnā dhātiyo
"rañño sampattiṃ passissāmā"ti antosāṇito bahi nikkhantā.
     Atha bodhisatto ito cito ca olokento kiñci adisvā sahasā
uṭṭhāya pallaṅkaṃ ābhujitvā ānāpāne pariggahetvā paṭhamajjhānaṃ nibbattesi.
Dhātiyo khajjabhojjantare vicarantiyo thokaṃ cirāyiṃsu. Sesarukkhānaṃ chāyā nivattā,
tassa pana jamburukkhassa chāyā parimaṇḍalā hutvā tattheva aṭṭhāsi. Dhātiyo
panassa "ayyaputto ekakovā"ti vegena sāṇipākāraṃ ukkhipitvā pariyesantiyo
sirisayane pallaṅkena nisinnaṃ tañca pāṭihāriyaṃ disvā gantvā taṃ pavattiṃ
rañño ārocesuṃ. Rājā vegena āgantvā taṃ pāṭihāriyaṃ disvā "ayaṃ vo
tāta dutiyavandanā"ti puttaṃ vandi.
     Atha mahāpuriso anukkamena soḷasavassuddesiko ahosi. Rājā
bodhisattassa tiṇṇaṃ utūnaṃ anucchavike rammasurammasubhanāmake tayo pāsāde
kāresi. Ekaṃ navabhūmikaṃ ekaṃ sattabhūmikaṃ ekaṃ pañcabhūmikaṃ. Tayopi pāsādā
ubbedhena samappamāṇā ahesuṃ. Bhūmikāsu pana nānattaṃ ahosi.
     Atha rājā cintesi "putto me vayappatto chattamassa ussāpetvā
rajjasiriṃ passissāmī"ti. So sākiyānaṃ paṇṇāni pahiṇi "putto me vayappatto,
rajje naṃ patiṭṭhāpessāmi, sabbe attano gehesu vayappattā dārikā imaṃ
gehaṃ pesentū"ti. Te rañño sāsanaṃ sutvā "kumāro kevalaṃ rūpasampanno,
na kiñci sippaṃ jānāti, dārabharaṇaṃ kātuṃ na sakkhissati, na mayhaṃ dhītaro
dassāmā"ti āhaṃsu. Rājā taṃ pavattiṃ sutvā puttassa santikaṃ gantvā tamatthaṃ
ārocesi. Bodhisatto "kiṃ sippaṃ dassetuṃ vaṭṭatī"ti āha. "sahassatthāmaṃ dhanuṃ

Page 401-435.

page401.
Āropetuṃ vaṭṭati tātā"ti. "tena hi āharāpethā"ti āha. Rājā āharāpetvā
adāsi. Taṃ dhanuṃ purisasahassaṃ āropeti, purisasahassaṃ oropeti. Mahāpuriso taṃ
sarāsanaṃ āharāpetvā pallaṅkena nisinnova jiyaṃ pādaṅguṭṭhake veṭhāpetvā
kaḍḍhanto pādaṅguṭṭhakeneva dhanuṃ āropetvā vāmena hatthena daṇḍe gahetvā
dakkhiṇena hatthena kaḍḍhitvā jiyaṃ ropesi. Sakalanagaraṃ uppattanākārappattaṃ
ahosi. "kiṃ eso saddo"ti ca vutte "devo gajjatī"ti āhaṃsu. Athaññe
"tumhe na jānātha na devo gajjati aṅgīrasassa kumārassa sahassatthāmaṃ dhanuṃ
āropetvā jiyaṃ poṭhentassa jiyappahārasaddo eso"ti āhaṃsu. Sākiyā taṃ
sutvā tāvatakeneva āraddhacittā tuṭṭhamānasā ahesuṃ.
     Atha mahāpuriso "kiṃ kātuṃ vaṭṭatī"ti āha. Aṭṭhaṅgulabahalaṃ ayopaṭṭaṃ
kaṇḍena vijjhituṃ vaṭṭatī"ti. Taṃ vijjhitvā "aññaṃ kiṃ kātuṃ vaṭṭatī"ti āha.
Caturaṅgulabalahaṃ asanaphalakaṃ vijjhituṃ vaṭṭatīti. Tampi vijjhitvā "aññaṃ kiṃ kātuṃ
vaṭṭatī"ti āha. "vidatthibahalaṃ udumbaraphalakaṃ vijjhituṃ vaṭṭatī"ti. Tampi vijjhitvā
"aññaṃ kiṃ kātuṃ vaṭṭatī"ti āha. Tato "vālukasakaṭānī"ti āhaṃsu. Mahāsatto
vālukasakaṭampi palālasakaṭampi vinivijjhitvā udake ekūsabhappamāṇaṃ kaṇḍaṃ
pesesi thale aṭṭhausabhappamāṇaṃ. Atha naṃ "vātiṅgaṇasaññāya vālaṃ vijjhituṃ
vaṭṭatī"ti āhaṃsu. "tena hi yojanamattaṃ vātiṅgaṇaṃ bandhāpethā"ti vatvā
yojanamatthake vātiṅgaṇasaññāya vālaṃ bandhāpetvā rattandhakāre meghapaṭalehi
channāsu disāsu kaṇḍaṃ khipi. Taṃ gantvā yojanamatthake vālaṃ phāletvā paṭhaviṃ
pāvisi. Na kevalaṃ ettakameva, taṃ divasaṃ mahāpuriso loke vattamānaṃ sippaṃ
sabbameva dassesi.

---------------------------------------------------------------------------------------------
page402.
     Atha sākiyā attano dhītaro alaṅkaritvā pesayiṃsu. Cattālīsasahassā
nāṭakitthiyo ahesuṃ. Rāhulamātā pana devī aggamahesī ahosi. Mahāpuriso
devakumāro viya surayuvatīhi parivuto narayuvatīhi parivuto nippurisehi turiyehi
paricāriyamāno mahāsampattiṃ anubhavamāno utuvārena utuvārena tesu tīsu pāsādesu
viharati. Athekadivasaṃ bodhisatto uyyānabhūmiṃ gantukāmo sārathiṃ āmantetvā "rathaṃ
yojehi uyyānabhūmiṃ passissāmī"ti āha. So "sādhū"ti paṭissuṇitvā mahārahaṃ
vararucirathirakubbaravarattaṃ thirataraneminābhiṃ varakanakarajatamaṇiratanakhacitaīsāmukhaṃ navakanakarajata-
tārakakhacitanemipassaṃ samosaritavividhasurabhikusumadāmasassirikaṃ ravirathasadisadassanīyaṃ vararathaṃ
samalaṅkaritvā sasikumudasadisavaṇṇe anilagaruḷajave ājānīye cattāro maṅgalasindhave
yojetvā bodhisattassa paṭivedesi. Bodhisatto devavimānasadisaṃ taṃ rathavaramāruyha
uyyānābhimukho pāyāsi.
     Atha devatā "siddhatthakumārassa abhisambujjhanakālo āsanno,
pubbanimittamassa dassessāmā"ti ekaṃ devaputtaṃ jarājajjarasarīraṃ khaṇḍadantaṃ
palitakesaṃ vaṅkagattaṃ daṇḍahatthaṃ pavedhamānaṃ katvā dassesuṃ. Taṃ bodhisatto ceva
sārathi ca passanti. Tato bodhisatto "sārathi konāmesa puriso kesāpissa na
yathā aññesan"ti mahāpadānasutte 1- āgatanayeneva pucchitvā tassa vacanaṃ
sutvā "dhiratthu vata bho jāti, yatra hi nāma jātassa jarā paññāyissatī"ti 2-
saṃviggahadayo tatova paṭinivattitvā pāsādameva abhiruhi.
     Rājā "kiṃ kāraṇā mama putto paṭinivattī"ti pucchi. "jiṇṇapurisaṃ disvā
devā"ti. Tato kampamānamānaso rājā aḍḍhayojane ārakkhaṃ ṭhapesi. Punekadivasaṃ
bodhisatto uyyānaṃ gacchanto tāhi eva devatāhi nimmitaṃ byādhitañca purisaṃ
@Footnote: 1 dī.mahā. 10/44/19     2 dī.mahā. 10/44-51/19-24

---------------------------------------------------------------------------------------------
page403.
Disvā purimanayeneva pucchitvā saṃviggahadayo nivattitvā pāsādameva abhiruhi.
Rājā pucchitvā nāṭakāni vissajjesi. "pabbajjāya mānasaṃ assa bhinnaṃ
karissan"ti ārakkhaṃ vaḍḍhetvā samantato tigāvutappamāṇe padese ārakkhaṃ
ṭhapesi.
     Punapi bodhisatto ekadivasaṃ uyyānaṃ gacchanto tatheva devatāhi nimmitaṃ
kālaṅkataṃ disvā purimanayeneva pucchitvā saṃviggahadayo nivattitvā pāsādamabhiruhi.
Rājā nivattanakāraṇaṃ pucchitvā puna ārakkhaṃ vaḍḍhetvā yojanappamāṇe
padese ārakkhaṃ ṭhapesi.
     Punapi bodhisatto ekadivasaṃ uyyānaṃ gacchanto tatheva devatāhi nimmitaṃ
sunivatthaṃ supārutaṃ pabbajitaṃ disvā "ko nāmeso samma sārathī"ti sārathiṃ pucchi.
Sārathi kiñcāpi buddhuppādassa abhāvā pabbajitaṃ vā pabbajitaguṇe vā na
jānāti, devatānubhāvena pana "pabbajito nāmāyaṃ devā"ti vatvā pabbajjāya
guṇaṃ tassa vaṇṇesi.
     Tato bodhisatto pabbajjāya ruciṃ uppādetvā taṃdivasaṃ uyyānaṃ agamāsi.
Dīghāyukā bodhisattā vassasate vassasate atikkante jiṇṇādīsu ekekaṃ addasaṃsu.
Amhākaṃ pana bodhisatto appāyukakāle uppannattā catunnaṃ catunnaṃ māsānaṃ
accayena uyyānaṃ gacchanto anukkamena ekekaṃ addasa. Dīghabhāṇakā panāhu
"cattāri nimittāni ekadivaseneva disvā agamāsī"ti. Tassa divasabhāgaṃ kīḷitvā
uyyānarasamanubhavitvā maṅgalapokkharaṇiyaṃ nhātvā aṭṭhaṅgate sūriye maṅgalasilātale
nisīdi attānaṃ alaṅkārāpetukāmo. Athassa cittācāramaññāya sakkena
devānamindena āṇatto vissakammo nāma devaputto āgantvā tasseva
kappakasadiso hutvā dibbehi alaṅkārehi alaṅkari. Athassa

---------------------------------------------------------------------------------------------
page404.
Sabbālaṅkārasamalaṅkatassa sabbatālāvacaresu 1- sakāni sakāni paṭibhānāni dassayantesu,
brāhmaṇesu ca "jaya nandā"tiādivacanehi sutamaṅgalikādīsu nānappakārehi
maṅgalavacanatthutighosehi sambhāventesu  2- sabbālaṅkārasamalaṅkataṃ rathavaraṃ abhiruhi.
Tasmiṃ samaye "rāhulamātā puttaṃ vijātā"ti sutvā suddhodanamahārājā "puttassa
me tuṭṭhiṃ nivedethā"ti sāsanaṃ pahiṇi. Bodhisatto taṃ sutvā "rāhu jāto, 3-
bandhanaṃ jātan"ti āha. Rājā "kiṃ me putto avacā"ti pucchitvā taṃ vacanaṃ
sutvā "ito paṭṭhāya me nattā `rāhulakumāro'tveva hotū"ti āha.
     Bodhisattopi taṃ rathavaramāruyha mahatā parivārena atimanoramena
sirisobhaggena nagaraṃ pāvisi. Tasmiṃ samaye rūpasiriyā guṇasampattiyā ca akisā
kisāgotamī nāma khattiyakaññā uparipāsādavaratalagatā nagaraṃ pavisantassa
bodhisattassa rūpasiriṃ disvā sañjātapītisomanassā hutvā:-
         "nibbutā nūna sā mātā       nibbuto nūna so pitā
          nibbutā nūna sā nārī        yassāyaṃ īdiso patī"ti 4-
imaṃ udānaṃ udānesi.
     Bodhisatto taṃ sutvā cintesi "ayaṃ me sussavanaṃ vacanaṃ sāvesi, ahaṃ hi
nibbānaṃ gavesanto vicarāmi, ajjeva mayā gharāvāsaṃ chaḍḍetvā nikkhamma
pabbajitvā nibbānaṃ gavesituṃ vaṭṭatī"ti. "ayaṃ imissā ācariyabhāgo hotū"ti
muttāhāraṃ kaṇṭhato omuñcitvā kisāgotamiyā satasahassagghanikaṃ paramaratikaraṃ
muttāhāraṃ pesesi. Sā "siddhatthakumāro mayi paṭibaddhahadayo hutvā paṇṇākāraṃ
pesesī"ti somanassajātā ahosi.
@Footnote: 1 Sī.,i. sabbatāḷāvacaresu      2 Sī.,i. sāvayantesu
@3 Sī.,i. rāhulo jāto        4 abhi.A. 1/81, dhammapada.A. 1/73 (syā)

---------------------------------------------------------------------------------------------
page405.
     Bodhisattopi mahatā sirisamudayena paramaramaṇīyaṃ pāsādaṃ abhiruhitvā
sirisayane nipajji. Tāvadeva naṃ paripuṇṇarajanikarasadisaruciravaravadanā bimbaphala-
sadisadasanavasanā sitavimalasamasaṃhitāviraḷavaradasanā asitanayanakesapāsā sujātañjanāti-
nīlakuṭilabhamukā sujātahaṃsasamasaṃhitapayodharā 1- ratikaranavakanakarajataviracita 2- varamaṇimekhalā
parigatavipulaghanajaghanataṭā karikarasannibhoruyugalā naccagītavāditesu kusalā surayuvatisadisa-
rūpasobhā varayuvatiyo madhuraravāni turiyāni gahetvā mahāpurisaṃ samparivāretvā
ramāpayantiyo naccagītavāditāni payojayiṃsu. Bodhisatto pana kilesesu virattacittatāya
naccagītādīsu anabhirato muhuttaṃ niddaṃ okkami.
     Tā taṃ disvā "yassatthāya naccādīni mayaṃ payojema, so niddaṃ upagato,
idāni kimatthaṃ kilamāmā"ti gahitāni turiyāni ajjhottharitvā nipajjiṃsu,
gandhatelappadīpā ca jhāyanti. Bodhisatto pabujjhitvā sayanapiṭṭhe pallaṅkena
nisinno addasa tā itthiyo turiyabhaṇḍāni avattharitvā niddāyantiyo
paggharitalālā kilinnakapolagattā, ekaccā dante khādantiyo, ekaccā
kākacchantiyo, ekaccā vippalapantiyo, ekaccā vivaṭamukhā, ekaccā apagatavasarasanā,
pākaṭabībhacchasambādhaṭṭhānā. Ekaccā vimuttākulasiroruhā, susānarūparūpaṃ 3- dhārayamānā
sayiṃsu. Mahāsatto tāsaṃ taṃ vippakāraṃ disvā bhiyyoso mattāya kāmesu virattacitto
ahosi. Tassa pana alaṅkatapaṭiyattaṃ dasasatanayanabhavanasadisaṃ rucirasobhampi pāsādavaratalaṃ
apaviddhamatasarīrakuṇapabharitaṃ āmakasusānamiva paramapaṭikkūlaṃ upaṭṭhāsi. Tayopi bhavā
ādittabhavanasadisā hutvā upaṭṭhahiṃsu. "upaddutaṃ vata bho, upassaṭṭhaṃ vata bho"ti
ca vācaṃ pavattesi. Ativiya pabbajjāya cittaṃ nami.
     So "ajjeva mayā mahābhinikkhamanaṃ nikkhamituṃ vaṭṭatī"ti sirisayanato
uṭṭhāya dvārasamīpaṃ gantvā "ko etthā"ti āha. Ummāre sīsaṃ katvā
@Footnote: 1 Ma. sujātapīṇapūrasaMa...    2 Ma.... rucira...      3 Ma. susānānurūpaṃ

---------------------------------------------------------------------------------------------
page406.
Nipanno channo āha "ahaṃ ayyaputta channo"ti. Atha mahāpuriso "ahaṃ
ajja mahābhinikkhamanaṃ nikkhamitukāmo, na kañci paṭiveditvā sīghamekaṃ atijavaṃ
sindhavaṃ kappehī"ti so "sādhu devā"ti assabhaṇḍakaṃ gahetvā assasālaṃ
gantvā gandhatelappadīpesu jalantesu sumanapaṭṭavitānassa heṭṭhā paramaramaṇīye
bhūmibhāge ṭhitaṃ arimanthakaṃ 1- kaṇṭhakaṃ turaṅgavaraṃ disvā "ajja mayā ayyaputtassa
nikkhamanatthāya imameva maṅgalahayaṃ kappetuṃ vaṭṭatī"ti kaṇṭhakaṃ kappesi. So
kappiyamānova aññāsi "ayaṃ kappanā atigāḷhā, aññesu divasesu uyyānakīḷaṃ
gamanakāle kappanā viya na hoti. Nissaṃsayaṃ ajjeva ayyaputto mahābhinikkhamanaṃ
nikkhamissatī"ti. Tato tuṭṭhamānaso mahāhasitaṃ hasi. So 2- nādo taṃ sakalakapilavatthupuraṃ
unnādaṃ kareyya, devatā pana sannirumbhitvā 3- na kassaci sotuṃ adaṃsu.
     Bodhisatto "puttaṃ tāva passissāmī"ti cintetvā ṭhitaṭṭhānato uṭṭhāya
rāhulamātuyā vasanaṭṭhānaṃ gantvā gabbhadvāraṃ vivari. Tasmiṃ khaṇe antogabbhe
gandhatelappadīpo jhāyati. Rāhulamātā sumanamallikādīnaṃ ambaṇamattena abhippakiṇṇe
varasayane puttassa matthake hatthaṃ ṭhapetvā niddāyati. Bodhisatto ummāre
pādaṃ ṭhapetvā ṭhitakova oloketvā "sacāhaṃ deviyā hatthaṃ apanetvā mama
puttaṃ gaṇhissāmi, devī pabujjhissati, evaṃ me abhinikkhamanassa antarāyo
bhavissati. Buddho hutvāva āgantvā puttaṃ passissāmī"ti cintetvā pāsādatalato
otaritvā assassa samīpaṃ gantvā evamāha "tāta kaṇṭhaka tvaṃ ajja ekarattiṃ
maṃ tāraya, ahaṃ taṃ nissāya buddho hutvā sadevakaṃ lokaṃ tāressāmī"ti. Tato
ullaṅghitvā kaṇṭhakassa piṭṭhiṃ abhiruhi. Kaṇṭhako gīvato paṭṭhāya āyāmato
aṭṭhārasahattho hoti tadanurūpena ubbedhena samannāgato rūpaggajavabalasampanno
@Footnote: 1 Ma. arijanamanthakaṃ     2 Ma. tassa      3 Ma. sannirujjhitvā

---------------------------------------------------------------------------------------------
page407.
Sabbaseto dhotasaṅkhasadisadassanīyavaṇṇo. Tato bodhisatto varaturaṅgapiṭṭhigato
channaṃ assassa vāladhiṃ gāhāpetvā aḍḍharattasamaye nagarassa mahādvāraṃ
sampatto.
     Tadā pana rājā pubbeva bodhisattassa gamanapaṭisedhanatthāya dvīsu
dvārakavāṭesu ekekaṃ purisasahassena vivaritabbaṃ kāretvā tattha bahupurise
ārakkhaṃ ṭhapesi. Bodhisatto kira purisagaṇanāya koṭisatasahassassa balaṃ dhāresi,
hatthigaṇanāya koṭisahassassa. Tasmā so cintesi "yadi dvāraṃ na vivarīyati, 1-
ajja kaṇṭhakassa piṭṭhe nisinno channaṃ vāladhiṃ gāhāpetvā tena saddhiṃyeva
kaṇṭhakaṃ ūrūhi nippīḷetvā aṭṭhārasahatthaṃ pākāraṃ uppatitvā atikkameyyan"ti.
2- Channo cintesi "sace dvāraṃ na ugghāpayati, ahaṃ ayyaputtaṃ khandhe katvā
kaṇṭhakaṃ dakkhiṇahatthena parikkhipanto upakacchake katvā upatitvā pākāraṃ
atikkamissāmī"ti. Kaṇṭhako cintesi "ahaṃ dvāre avivariyamāne yathānisinnameva
ayyaputtaṃ gahitavāladhinā channena saddhiṃ upatitvā pākārassa purato
patiṭṭhahissāmī"ti. Evameva tayo purisā cintayiṃsu. 2- Dvāre adhivatthā devatā
mahādvāraṃ vivariṃsu.
     Tasmiṃ khaṇe māro pāpimā "mahāsattaṃ nivattessāmī"ti āgantvā
gaganatale ṭhatvā āha:-
           "mā nikkhama mahāvīra      ito te sattame dine
            dibbaṃ tu cakkaratanaṃ       addhā pātu bhavissati
dvisahassaparittadīpaparivārānaṃ catunnaṃ mahādīpānaṃ rajjaṃ kāressasi, nivatta
mārisā"ti. Mahāpuriso āha "kosi tvan"ti. "ahaṃ vasavattī"ti.
@Footnote: 1 Sī.,i. na avāpurīyati, Ma. vivarissati             2-2 Sī.,i. natthi

---------------------------------------------------------------------------------------------
page408.
           "1- Jānāmahaṃ mahārāja   mayhaṃ cakkassa sambhavaṃ 1-
            anatthikohaṃ rajjena      gaccha tvaṃ māra mā idha.
            Sakalaṃ dasasahassampi       lokadhātumahaṃ pana
            unnādetvā bhavissāmi   buddho loke vināyako"ti
āha. So tatthevantaradhāyi.
     Mahāsatto ekūnatiṃsavassakāle hatthagataṃ cakkavattirajjaṃ kheḷapiṇḍaṃ viya
anapekkho chaḍḍetvā cakkavattisirinivāsabhūtā rājabhavanā nikkhamitvā āsāḷhi-
puṇṇamāya uttarāsāḷhanakkhatte vattamāne nagarato nikkhamitvā nagaraṃ
apaloketukāmo ahosi. Vitakkasamanantarameva cassa kulālacakkaṃ viya so bhūmippadeso
parivatti. Yathāṭhitova mahāsatto kapilavatthupuraṃ disvā tasmiṃ bhūmippadese
kaṇṭhakanivattanaṃ nāma cetiyaṭṭhānaṃ dassetvā gantabbamaggābhimukhaṃyeva kaṇṭhakaṃ
katvā pāyāsi mahatā sakkārena uḷārena sirisamudayena. Tadā mahāsatte
gacchante tassa purato devatā saṭṭhi ukkāsatasahassāni dhārayiṃsu, tathā pucchato
saṭṭhi, dakkhiṇato saṭṭhi ukkāsatasahassāni, tathā vāmapassato. Aparā devatā
surabhikusumamālādāmacandanacuṇṇacāmaradhajapaṭākāhi sakkarontiyo parivāretvā agamaṃsu.
Dibbāni saṅgītāni anekāni ca turiyāni vajjiṃsu.
     Iminā sirisamudayena gacchanto bodhisatto ekaratteneva tīṇi rajjāni
atikkamma tiṃsayojanikaṃ maggaṃ gantvā anomānadītīraṃ sampāpuṇi. Atha bodhisatto
nadītīre ṭhatvā channaṃ pucchi "kā nāmāyaṃ nadī"ti. "anomā nāma devā"ti.
"amhākampi pabbajjā anomā bhavissatī"ti paṇhiyā assaṃ ghaṭṭento assassa
saññaṃ adāsi. Asso ullaṅghitvā aṭṭhausabhavitthārāya nadiyā pārimatīre
aṭṭhāsi. Bodhisatto assapiṭṭhito oruyha muttarāsisadise vālukāpuline ṭhatvā
@Footnote: 1-1 Ma. māra jānāmahaṃ mayhaṃ, cakkassa pana sambhavaṃ

---------------------------------------------------------------------------------------------
page409.
Channaṃ āmantesi "samma channa tvaṃ mayhaṃ ābharaṇāni ceva kaṇṭhakañca ādāya
gaccha, ahaṃ pabbajissāmī"ti. Channo "ahampi deva pabbajissāmī"ti. Bodhisatto
āha "na labbhā tayā pabbajituṃ, gaccheva tvan"ti tikkhattuṃ nivāretvā
ābharaṇāni ceva kaṇṭhakañca paṭicchāpetvā cintesi "ime mayhaṃ kesā
samaṇasāruppā na honti, te khaggena chindissāmī"ti dakkhiṇena hatthena
paramanisitamasivaraṃ gahetvā vāmahatthena moḷiyā saddhiṃ cūḷaṃ gahetvā chindi,
kesā dvaṅgulamattā hutvā dakkhiṇato āvattamānā sīse 1- allīyiṃsu. Tesaṃ pana
kesānaṃ yāvajīvaṃ tadeva pamāṇaṃ ahosi, massu ca tadanurūpaṃ, puna kesamassu-
ohāraṇakiccampissa nāhosi. Bodhisatto saha moḷiyā cūḷaṃ gahetvā "sacāhaṃ
buddho bhavissāmi, ākāse tiṭṭhatu, no ce, bhūmiyaṃ patatū"ti ākāse khipi. Taṃ
cūḷāmaṇibandhanaṃ yojanappamāṇaṃ ṭhānaṃ gantvā ākāse aṭṭhāsi.
     Atha sakko devarājā dibbena cakkhunā olokento yojanikena
ratanacaṅkoṭakena taṃ paṭiggahetvā tāvatiṃsabhavane tiyojanaṃ sattaratanamayaṃ cūḷāmaṇicetiyaṃ
nāma patiṭṭhāpesi. Yathāha:-
                 "../../bdpicture/chetvāna moḷiṃ varagandhavāsitaṃ
                  vehāyasaṃ ukkhipi aggapuggalo
                  sahassanetto sirasā paṭiggahi
                  suvaṇṇacaṅkoṭavarena vāsavo"ti. 2-
     Puna bodhisatto cintesi "imāni kāsikavatthāni mahagghāni, na mayhaṃ
samaṇasāruppānī"ti. Athassa kassapabuddhakāle purāṇasahāyako ghaṭikāramahābrahmā
@Footnote: 1 Ma. sīsaṃ     2 pa.sū. 1/222/1, sā.pa. 2/12/34-5

---------------------------------------------------------------------------------------------
page410.
Ekaṃ buddhantaraṃ vināsabhāvāppattena mittabhāvena cintesi "ajja me sahāyako
mahābhinikkhamanaṃ nikkhanto, samaṇaparikkhāramassa gahetvā gacchissāmī"ti.
         "ticīvarañca patto ca         vāsi sūci ca bandhanaṃ
          parissāvanañca aṭṭhete      yuttayogassa bhikkhuno"ti 1-
ime aṭṭha samaṇaparikkhāre āharitvā adāsi. Mahāpuriso arahaddhajaṃ nivāsetvā
uttamaṃ pabbajjāvesaṃ gahetvā 2- sāṭakayugalaṃ ākāse khipi. Taṃ mahābrahmā
paṭiggahetvā brahmaloke dvādasayojanikaṃ sabbaratanamayaṃ cetiyaṃ katvā taṃ
anto pakkhipitvā ṭhapesi. Atha naṃ mahāsatto 2- "../../bdpicture/channa mama vacanena
mātāpitūnaṃ ārogyaṃ vadehī"ti vatvā uyyojesi. Tato channo mahāpurisaṃ
vanditvā padakkhiṇaṃ katvā pakkāmi. Kaṇṭhako pana channena saddhiṃ
mantayamānassa bodhisattassa vacanaṃ suṇanto ṭhatvā "natthi dāni mayhaṃ puna
sāmino dassanan"ti cakkhupathamassa vijahanto viyogadukkhamadhivāsetuṃ asakkonto
hadayena phalitena kālaṃ katvā suraripudurabhibhavane tāvatiṃsabhavane kaṇṭhako
nāma devaputto hutvā nibbatti. Tassa uppatti vimalatthavilāsiniyā 3-
vinānavatthuaṭṭhakathāya gahetabbā. Channassa paṭhamaṃ ekova soko ahosi. So
kaṇṭhakassa sālakiriyāya dutiyena sokena pīḷiyamāno rodanto paridevanto
dukkhena agamāsi.
     Bodhisattopi pabbajitvā tasmiṃyeva padese anupiyaṃ nāma ambavanaṃ
atthi, tattheva sattāhaṃ pabbajjāsukhena vītināmetvā tato pacchā
sañjhāppabhānurañjitasaliladharasaṃvuto saradasamaye paripuṇṇarajanikaro viya kāsāvavarasaṃvuto
@Footnote: 1 su.vi. 1/186, pa.sū. 1/294/119   2-2 Sī. natthi     3 Ma. vimalatthavikāsiniyā

---------------------------------------------------------------------------------------------
page411.
Ekakopi anekajanaparivuto viya virocamāno taṃ vanavāsimigapakkhīnaṃ nayanāmatapānamiva
karonto ekacaro sīho viya narasīho mattamātaṅgavilāsagāmī samassāsento
viya vasundaraṃ pādatalehi ekadivaseneva tiṃsayojanikaṃ maggaṃ gantvā uttuṅgataraṅgabhaṅgaṃ
asaṅgaṃ gaṅgaṃ nadiṃ uttaritvā ratanajutivisaravirājitavararucirarājagahaṃ rājagahaṃ nāma
nagaraṃ pāvisi. Pavisitvā ca pana sapadānaṃ piṇḍāya cari. Sakalaṃ pana taṃ nagaraṃ
bodhisattassa rūpadassanena dhanapālake paviṭṭhe taṃ nagaraṃ viya asurinde
paviṭṭhe devanagaraṃ viya saṅkhobhamagamāsi. Piṇḍāya carante mahāpurise nagaravāsino
manussā mahāsattassa rūpadassanena sañjātapītisomanassā jātavimhitā
bodhisattassa rūpadassanāvajjitahadayā ahesuṃ.
     Tesaṃ manussānaṃ aññataro aññataramevamāha "kinnu yaṃ bho rāhubhayena
nigūḷhakiraṇajālo puṇṇacando manussalokamāgato"ti. Tamañño sitaṃ katvā
evamāha "kiṃ kathesi samma kadā nāma tayā puṇṇacando manussalokamāgato
diṭṭhapubbo, nanu esa kusumaketukāmadevo vessantaramādāya amhākaṃ mahārājassa
nāgarānañca paramalīlāvibhūtiṃ disvā kīḷitumāgato"ti. Tamañño sitaṃ katvā
evamāha "kiṃ bho tvaṃ ummattosi, nanu kāmo issarakodhahutāsanaparidaḍḍhasarīro
surapatidasasatanayano eso amarapurasaññāya idhāgato"ti. Tamañño īsakaṃ
hasitvā "kiṃ vadesi bho te pubbāparavirodhaṃ, kuto panassa dasasatanayanāni,
kuto vajiraṃ, kuto erāvaṇo. Addhā brahmā esa brāhmaṇajanaṃ pamattaṃ
ñatvā vedavedaṅgādīsu niyojanatthāya āgato"ti. Te sabbepi apasādetvā
añño paṇḍitajātiko evamāha "nevāyaṃ puṇṇacando, na ca kāmadevo,
nāpi dasasatanayano, na cāpi brahmā, sabbalokanāyako satthā esa
acchariyamanusso"ti.

---------------------------------------------------------------------------------------------
page412.
     Evaṃ sallapantesu eva nāgaresu rājapurisā gantvā taṃ pavattiṃ
rañño bimbisārassa ārocesuṃ "deva devo vā gandhabbo vā udāhu
nāgarājā vā yakkho vā ko nu vā amhākaṃ nagare piṇḍāya caratī"ti.
Rājā taṃ sutvā uparipāsādatale ṭhatvā mahāpurisaṃ disvā acchariyabbhutacittajāto
rājapurise āṇāpesi "gacchatha bhaṇe taṃ vīmaṃsatha, sace amanusso bhavissati,
nagarā nikkhamitvā antaradhāyissati, sace devatā bhavissati, ākāsena gamissati,
sace nāgarājā bhavissati, paṭhaviyaṃ nimujjitvā gamissati, sace manusso bhavissati,
yathāladdhaṃ bhikkhaṃ paribhuñjissatī"ti.
     Mahāpurisopi santindriyo santamānaso rūpasobhāya mahājanassa nayanāni
ākaḍḍhento viya yugamattaṃ pekkhamāno missakabhattaṃ yāpanamattaṃ saṃharitvā
paviṭṭhadvāreneva nagarā nikkhamitvā paṇḍavapabbatacchāyāya puratthābhimukho
nisīditvā āhāraṃ paccavekkhitvā nibbikāro paribhuñji. Tato rājapurisā
gantvā taṃ pavattiṃ rañño ārocesuṃ. Tato dūtavacanaṃ sutvā magadhādhipati
rājā bālajanehi duranusāro merumandārasāro sattasāro bimbisāro
bodhisattassa guṇassavaneneva sañjātadassanakutūhalo vegena nagarato nikkhamitvā
paṇḍavapabbatābhimukho gantvā yānā oruyha bodhisattassa santikaṃ gantvā tena
katānuñño bandhujanasinehasītale silātale nisīditvā bodhisattassa iriyāpathe
pasīditvā katapaṭisanthāro nāmagottādīni pucchitvā bodhisattassa sabbaṃ
issariyaṃ niyyātesi. Bodhisatto "mayhaṃ mahārāja vatthukāmehi vā kilesakāmehi
vā attho natthi. Ahaṃ hi paramābhisambodhiṃ patthayanto nikkhanto"ti āha.
Rājā anekappakārena yācantopi tassa cittaṃ alabhitvā "addhā buddho
bhavissati, buddhabhūtena pana tayā paṭhamaṃ mama vijitaṃ āgantabban"ti vatvā nagaraṃ
paviṭṭho.

---------------------------------------------------------------------------------------------
page413.
                   Atha rājagahaṃ vararājagahaṃ
                   nararājavare nagaraṃ tu gate
                   girirājavaro munirājavaro
                   migarājagato sugatopi gato.
     Atha bodhisatto anupubbena cārikaṃ caramāno āḷārañca kālāmaṃ
udakañca rāmaputtaṃ upasaṅkamitvā aṭṭha samāpattiyo nibbattetvā "nāyaṃ
maggo bodhiyā"ti 1- taṃ samāpattibhāvanaṃ analaṅkaritvā mahāpadhānaṃ padahitukāmo
uruvelaṃ gantvā "ramaṇīyo vatāyaṃ bhūmibhāgo"ti tattheva vāsaṃ upagantvā
mahāpadhānaṃ padahi. Lakkhaṇapariggāhakabrāhmaṇānaṃ cattāro puttā koṇḍañño
brāhmaṇo cāti ime pañca janā paṭhamaṃyeva pabbajitā gāmanigamarājadhānīsu
bhikkhācariyaṃ carantā tattha bodhisattaṃ sampāpuṇiṃsu. Atha naṃ chabbassāni
mahāpadhānaṃ padahantaṃ "idāni buddho bhavissati, idāni buddho bhavissatī"ti
pariveṇasammajjanādikāya vattapaṭipattiyā upaṭṭhahamānā santikāvacarāvassa ahesuṃ.
Bodhisattopi "koṭippattaṃ dukkaraṃ karissāmī"ti ekatilataṇḍulādīhi vītināmesi.
Sabbasopi āhārupacchedaṃ akāsi. Devatāpi lomakūpehi dibbojaṃ upahārayamānā
pakkhipiṃsu.
     Athassa tāya nirāhāratāya paramakisabhāvappattakāyassa suvaṇṇavaṇṇo
kāyo kāḷavaṇṇo ahosi, dvattiṃsa mahāpurisalakkhaṇāni paṭicchannāni ahesuṃ.
Atha bodhisatto dukkarakārikāya antaṃ gantvā "nāyaṃ maggo bodhiyā"ti
oḷārikaṃ āhāraṃ āhāretuṃ gāmanigamesu piṇḍāya caritvā āhāraṃ āhari.
Athassa dvattiṃsa mahāpurisalakkhaṇāni pākatikāni ahesuṃ, kāyo suvaṇṇavaṇṇo
ahosi. Atha pañcavaggiyā bhikkhū taṃ disvā "ayaṃ chabbassāni dukkarakārikaṃ
@Footnote: 1 Ma. bodhāyāti

---------------------------------------------------------------------------------------------
page414.
Karontopi sabbaññutaṃ paṭivijjhituṃ nāsakkhi, idāni gāmanigamarājadhānīsu
piṇḍāya caritvā oḷārikaṃ āhāraṃ āhariyamāno kiṃ sakkhissati, bāhulliko
esa padhānavibbhanto, kiṃ no iminā"ti mahāpurisaṃ pahāya bārāṇasiyaṃ isipatanaṃ
agamaṃsu.
     Atha mahāpuriso visākhapuṇṇamāya uruvelāyaṃ senānigame 1- senākuṭumbikassa 2-
gehe nibbattā sujātā nāma dārikā ahosi. Tāya sampasādanajātāya dinnaṃ
pakkhittadibbojaṃ madhupāyāsaṃ paribhuñjitvā suvaṇṇapātiṃ gahetvā nerañjarāya
paṭisotaṃ khipitvā kāḷanāgarājaṃ supantaṃ bodhesi. Atha bodhisatto nerañjarātīre
surabhikusumasamalaṅkate nīlobhāse manorame sālavane divāvihāraṃ katvā sāyanhasamaye
devatāhi alaṅkatena maggena bodhirukkhābhimukho pāyāsi. Devanāgayakkhasiddhādayo
dibbehi mālāgandhavilepanehi pūjayiṃsu. Tasmiṃ samaye sotthiyo nāma tiṇahārako 3-
tiṇaṃ ādāya paṭipathe āgacchanto mahāpurisassa ākāraṃ ñatvā aṭṭha
tiṇamuṭṭhiyo adāsi. Bodhisatto tiṇaṃ gahetvā asitañjanagirisaṅkāsaṃ ācarantamiva
dinakarajālaṃ sakahadayamiva 4- karuṇāsītalaṃ sītacchāyaṃ vividhavihagagaṇasampātavirahitaṃ
mandamāruteritāya ghanasākhāya samalaṅkataṃ naccantamiva pītiyā rañjamānamiva ca
tarugaṇānaṃ virocamānavijayatarumassatthabodhirukkhamūlamupagantvā assatthadumarājaṃ tikkhattuṃ
padakkhiṇaṃ katvā pubbuttaradisābhāge ṭhito tāni tiṇāni agge gahetvā
cālesi. Tāvadeva cuddasahattho pallaṅko ahosi. Tāni ca tiṇāni cittakārena
lekhāgahitāni viya ahesuṃ. Bodhisatto tattha cuddasahatthe tiṇasanthare
5- tisandhipallaṅkaṃ ābhujitvā caturaṅgasamannāgatavīriyaṃ adhiṭṭhahitvā suvaṇṇapīṭhe
ṭhapitarajatakkhandhaṃ viya ca paññāsahatthaṃ bodhikkhandhaṃ piṭṭhito katvā upari
maṇichattena viya bodhisākhāhi dhāriyamāno nisīdi. Suvaṇṇavaṇṇe panassa cīvare 5-
bodhiaṅkurā patamānā suvaṇṇapaṭṭe pavāḷā viya nikkhittā virocayiṃsu.
@Footnote: 1 Sī. senānīnigame      2 Sī.,i. senānīkuṭumbikassa
@3 Sī.,i. brāhmaṇo     4 Sī.,i. nijahadayamiva      5-5 Sī.,i. natthi

---------------------------------------------------------------------------------------------
page415.
     Bodhisatto pana tattha nisinneyeva vasavattimāro devaputto "siddhatthakumāro
mama visayamatikkamitukāmo, na dānāhamatikkamitumassa dassāmī"ti mārabalassa
tamatthaṃ ārocetvā mārabalamādāya nikkhami. Sā kira mārasenā mārassa purato
dvādasayojanā ahosi, tathā dakkhiṇato ca vāmapassato ca, pacchato pana
cakkavāḷapariyantaṃ katvā ṭhitā, uddhaṃ navayojanubbedhā ahosi. Yassā pana
unnadantiyā saddo navayojanasahassato paṭṭhāya paṭhaviundriyanasaddo viya
suyyati. Tasmiṃ samaye sakko devarājā vijayuttaraṃ nāma saṅkhaṃ dhamamāno aṭṭhāsi.
So kira saṅkho vīsahatthasatiko ahosi. Pañcasikho gandhabbadevaputto tigāvutāyataṃ
beḷuvapaṇḍuvīṇaṃ ādāya vādayamāno maṅgalayuttāni gītāni gāyamāno aṭṭhāsi.
Suyāmo devarājā tigāvutāyataṃ saradasamayarajanikarasassirikaṃ dibbacāmaraṃ gahetvā
mandaṃ mandaṃ bījayamāno aṭṭhāsi. Brahmā ca sahampati tiyojanavitthataṃ dutiyamiva
puṇṇacandaṃ setacchattaṃ bhagavato uddhaṃ dhāretvā aṭṭhāsi. Mahākāḷopi
nāgarājā asītiyā nāganāṭakasahassehi parivuto thutisaṅgītāni 1- pavattento
mahāsattaṃ namassamāno aṭṭhāsi. Dasasu cakkavāḷasahassesu devatāyo nānāvidhehi
surabhikusumadāmadhūpacuṇṇādīhi pūjayamānā sādhukāraṃ pavattayamānā aṭṭhaṃsu.
     Atha māro devaputto diyaḍḍhayojanasatikaṃ himagirisikharasadisaṃ paramaruciradassanaṃ
girimekhalaṃ nāma ratanakhacitavaravāraṇaṃ arivāraṇavāraṇaṃ abhiruhitvā bāhusahassaṃ
māpetvā aggahitaggahaṇena nānāvudhāni aggahāpesi. Māraparisāpi asipharasusara-
sattisabalā samussitadhanumusalaphāla 2- saṅkukuntatomaraupalalaguḷavalayakaṇayakappaṇacakkakaṭakadhārā
rurusīhakhaggasarabhavarāhabyagghavānaroragamajjārolūkavadanā mahiṃsapasadaturaṅgadādivadanā
ca nānābhīmavirūpabībhacchakāyā manussayakkhapisācasadisakāyā ca
@Footnote: 1 Sī. thutisatāni     2 Sī.,i....phāli

---------------------------------------------------------------------------------------------
page416.
Mahāsattaṃ bodhisattaṃ bodhimūle nisinnaṃ ajjhottharamānā gantvā parivārayitvā
mārassa sandesaṃ samudikkhamānā aṭṭhāsi.
     Tato mārabale bodhimaṇḍamupasaṅkamanteyeva tesaṃ sakkādīnaṃ ekopi ṭhātuṃ
nāsakkhi. Sammukhasammukhaṭṭhāneneva palāyiṃsu. Sakko pana devarājā taṃ
vijayuttarasaṅkhaṃ piṭṭhiyaṃ katvā palāyitvā cakkavāḷamukhavaṭṭiyaṃ aṭṭhāsi. Mahābrahmā
setacchattaṃ cakkavāḷakoṭiyaṃ ṭhapetvā brahmalokameva agamāsi. Kāḷo, nāgarājā
sabbanāṭakāni chaḍḍetvā paṭhaviyaṃ nimujjitvā pañcayojanasatikaṃ mañjerikanāgabhavanaṃ
gantvā hatthena mukhaṃ pidahitvā nipajji. Ekadevatāpi tattha ṭhātuṃ samatthā
nāma nāhosi. Mahāpuriso pana suññavimāne mahābrahmā viya ekakova nisīdi.
"idāni māro āgamissatī"ti paṭhamameva anekarūpāni aniṭṭhāni dunnimittāni
pāturahesuṃ.
                   Pamattabandhussa ca yuddhakāle
                   tilokabandhussa ca vattamāne
                   ukkā samantā nipatiṃsu ghorā
                   dhūmandhakārā ca disā ahesuṃ.
                   Acetanāyampi sacetanā yathā
                   gatā viyogaṃ patineva kāminī
                   lateva vātābhihatā sasāgarā
                   pakampi nānāsadharā dharā mahī.
                   Ahesumuddhūtajalā samuddā
                   vahiṃsu najjo paṭilomameva
                   kūṭāni nānātarusaṃghaṭāni
                   bhetvā 1- girīnaṃ paṭhaviṃ bhajiṃsu.
@Footnote: 1 Ma. chetvā

---------------------------------------------------------------------------------------------
page417.
                   Pavāyi vāto pharuso samantā
                   nighaṭṭasaddo tumulo ahosi
                   bhajittha ghoraṃ ravirandhakāraṃ
                   kabandharūpaṃ gagane carittha.
                   Evaṃpakāraṃ asivaṃ aniṭṭhaṃ
                   ākāsagaṃ bhūmigatañca ghoraṃ
                   anekarūpaṃ kira dunnimittaṃ
                   ahosi mārāgamane samantā.
                   Taṃ devadevaṃ abhihantukāmaṃ
                   kāmaṃ tu disvā pana devasaṅghā
                   hāhāti saddaṃ anukampamānā
                   akaṃsu saddhiṃ amaraṅganāhi.
                   1- Pacchāpi passiṃsu sudantarūpaṃ
                   disāvidisāsu palāyamānaṃ
                   saantakaṃ taṃ sabalaṃ anekaṃ
                   hatthe ca tharū ca pātā tayiṃsu. 1-
                   Vihaṅgamānaṃ garuḷova majjhe
                   majjhe migānaṃ paramova sīho
                   mahāyaso mārabalassa majjhe
                   visārado vītabhayo nisīdi.
     Atha māro "siddhatthaṃ bhiṃsāpetvā palāpessāmī"ti vātavassaṃ paharaṇavassaṃ
pāsāṇavassaṃ puna aṅgārakukkuḷavālukakalalandhakāravuṭṭhīhi navahi māraiddhīhi
@Footnote: 1-1  Sī.,i. ayaṃ gāthā na dissati

---------------------------------------------------------------------------------------------
page418.
Bodhisattaṃ palāpetuṃ asakkonto kuddhamānaso "kiṃ bhaṇe tiṭṭhatha, imaṃ
siddhatthamasiddhatthaṃ karotha, gaṇhatha hanatha chindatha bandhatha na muñcatha palāpethā"ti
māraparisaṃ āṇāpetvā sayañca girimekhalassa khandhe nisīditvā ekena karena
saraṃ bhamayanto bodhisattaṃ upasaṅkamitvā "bho siddhattha uṭṭhaha pallaṅkā"ti
āha. Māraparisāpi mahāsattassa atighoraṃ pīḷamakāsi. 1- Atha mahāpuriso "kadā
te pūritā māra pallaṅkatthāya pāramī"tiādīni vacanāni vatvā dakkhiṇahatthaṃ
paṭhaviṃ ninnāmesi. Taṅkhaṇaññeva cuddasasahassādhikāni dasasatasahassayojanabahalāni
paṭhavisandhārakāni vātudakāni paṭhamaṃ kampetvā tadanantaraṃ catunahutādhikadviyojana-
satasahassabahalā ayaṃ mahāpaṭhavī chadhā pakampittha. Upariākāse anekasahassāni
vijjulatā ca asanī ca phaliṃsu. Atha girimekhaladirado jaṇṇukena pati. Māro
girimekhalakkhandhe nisinno bhūmiyaṃ pati. Māraparisāpi disāvidisāsu bhusamuṭṭhi viya
vikiriṃsu. 1-
     Atha mahāpurisopi taṃ samāraṃ mārabalaṃ khantimettāvīriyapaññādīnaṃ attano
pāramīnamānubhāvena viddhaṃsetvā paṭhamayāme pubbenivāsaṃ anussaritvā majjhimayāme
dibbacakkhuṃ visodhetvā paccūsasamaye sabbabuddhānaṃ āciṇṇe paccayākāre ñāṇaṃ
otāretvā ānāpānacatutthajjhānaṃ nibbattetvā tameva pādakaṃ katvā vipassanaṃ
vaḍḍhetvā maggapaṭipāṭiyā adhigatena catutthamaggena sabbakilese khepetvā
sabbabuddhaguṇe paṭivijjhitvā sabbabuddhāciṇṇaṃ:-
       "anekajātisaṃsāraṃ              sandhāvissaṃ anibbisaṃ
        gahākāraṃ gavesanto           dukkhā jāti punappunaṃ.
@Footnote: 1-1 Sī.,i. ime pāṭhā na dissanti

---------------------------------------------------------------------------------------------
page419.
        Gahakāraka diṭṭhosi             puna gehaṃ na kāhasi
        sabbā te phāsukā bhaggā       gahakūṭaṃ visaṅkhataṃ
        visaṅkhāragataṃ cittaṃ             taṇhānaṃ khayamajjhagā"ti 1-
udānaṃ udānesi.
                          Santikenidānakathā
     udānaṃ udānetvā nisinnassa bhagavato etadahosi "ahaṃ kappasatasahassādhikāni
cattāri asaṅkhyeyyāni imassa pallaṅkassa kāraṇā sandhāviṃ, ayaṃ
me pallaṅko vijayapallaṅko maṅgalapallaṅko, ettha me nisinnassa yāva saṅkappo
na paripuṇṇo, na tāva ito vuṭṭhahissāmī"ti anekakoṭisatasahassasaṅkhā
samāpattiyo samāpajjanto sattāhaṃ tattheva nisīdi. Yaṃ sandhāya vuttaṃ "atha kho
bhagavā sattāhaṃ ekapallaṅkena nisīdi vimuttisukhapaṭisaṃvedī"ti. 2-
     Athekaccānaṃ devatānaṃ "ajjāpi tāva nūna siddhatthassa kattabbakiccaṃ
atthi. Pallaṅkasmiṃ hi ālayaṃ na vijahatī"ti parivitakko udapādi. Atha satthā
devatānaṃ vitakkaṃ ñatvā tāsaṃ vitakkūpasamanatthaṃ vehāsaṃ abbhuggantvā
yamakapāṭihāriyaṃ dassesi. Evaṃ iminā pāṭihāriyena devatānaṃ vitakkaṃ vūpasametvā
pallaṅkato īsakaṃ pācīnanissite uttaradisābhāge ṭhatvā "imasmiṃ vata me
pallaṅke sabbaññutaññāṇaṃ paṭividdhan"ti cattāri asaṅkhyeyyāni kappasatasahassañca
pūritānaṃ pāramīnaṃ phalādhigamanaṭṭhānaṃ pallaṅkañca bodhirukkhañca animisehi akkhīhi
olokayamāno sattāhaṃ vītināmesi, taṃ ṭhānaṃ animisacetiyaṃ nāma jātaṃ.
@Footnote: 1 khu.dha. 25/153-4/44      2 vi.mahā. 4/1/1

---------------------------------------------------------------------------------------------
page420.
     Atha pallaṅkassa ca ṭhitaṭṭhānassa ca antarā caṅkamaṃ māpetvā
puratthimapacchimato āyate ratanacaṅkame caṅkamanto sattāhaṃ vītināmesi, taṃ ṭhānaṃ
ratanacaṅkamacetiyaṃ nāma jātaṃ.
     Catutthe pana sattāhe bodhiyā 1- pacchimuttaradisābhāge devatā ratanagharaṃ
māpayiṃsu. Tattha pallaṅkena nisīditvā abhidhammapiṭakaṃ vicinanto sattāhaṃ vītināmesi,
taṃ pana ṭhānaṃ ratanagharacetiyaṃ nāma jātaṃ.
     Evaṃ bhagavā bodhisamīpeyeva cattāri sattāhāni vītināmetvā pañcame
sattāhe bodhirukkhamūlā yena ajapālanigrodho, tenupasaṅkami. Tatrāpi dhammaṃ
vicinanto vimuttisukhañca paṭisaṃvedanto nisīdi.
     Satthā tattha sattāhaṃ vītināmetvā mucalindamūlaṃ agamāsi. Tattha
sattāhavaddalikāya uppannāya sītādipaṭibāhanatthaṃ mucalindena nāgarājena
sattakkhattuṃ bhogehi parikkhitto asambādhāya gandhakuṭiyā viharanto viya vimuttisukhaṃ
paṭisaṃvediyamāno tattha sattāhaṃ vītināmetvā rājāyatanamūlaṃ upasaṅkami. Tatthapi
vimuttisukhaṃ paṭisaṃvediyamānova sattāhaṃ nisīdi. Ettāvatā sattasattāhāni
paripuṇṇāni. Etthantare bhagavato neva mukhadhovanaṃ, na sarīrapaṭijagganaṃ,
nāhārakiccaṃ 2- ahosi, phalasukheneva 3- vītivattesi. Atha sattasattāhamatthake
ekūnapaññāsatime divase sakkena devānamindena upanītena nāgalatādantakaṭṭhena
ca anotattadahodakena ca mukhaṃ dhovitvā tattheva rājāyatanamūle nisīdi.
     Tasmiṃ samayena tapussabhallikā 4- nāma dve vāṇijā ñātisālohitāya
devatāya satthu āhāradāne ussāhitā manthañca madhupiṇḍikañca ādāya
@Footnote: 1 cha.Ma. bodhito        2 Sī.,i. na nhānakicacaṃ
@3 jhānasukhaphalasukheneva, jātaka.A. 1/125 (syā)  4 Sī.,i. tapassubhallukā

---------------------------------------------------------------------------------------------
page421.
"paṭiggaṇhātu bhagavā imaṃ āhāraṃ anukampaṃ upādāyā"ti satthāraṃ upasaṅkamitvā
aṭṭhaṃsu. Bhagavā pāyāsapaṭiggahaṇadivaseyeva devadattiyassa pattassa antarahitattā
"na kho tathāgatā hatthesu āhāraṃ paṭiggaṇhanti, kimhi nu kho ahaṃ imaṃ
paṭiggaṇheyyan"ti cintesi. Athassa bhagavato ajjhāsayaṃ viditvā catūhi disāhi
cattāro mahārājāno indanīlamaṇimaye cattāro patte upanāmesuṃ. Bhagavā
te paṭikkhipi. Puna muggavaṇṇe silāmaye cattāro patte upanāmesuṃ. Bhagavā
tesaṃ catunnampi devaputtānaṃ anukampaṃ upādāya paṭiggahetvā ekībhāvaṃ upanetvā
tasmiṃ paccagghe selamaye patte āhāraṃ paṭiggahetvā paribhuñjitvā
anumodanamakāsi. Te dve bhātaro vāṇijā buddhañca dhammañca saraṇaṃ gantvā
dvevācikā upāsakā ahesuṃ.
     Atha satthā puna ajapālanigrodhameva gantvā nigrodhamūle nisīdi. Athassa
tattha nisinnamattasseva adhigatassa dhammassa gambhīrataṃ paccavekkhantassa sabbabuddhānaṃ
āciṇṇo "adhigato kho myāyaṃ dhammo"tiādinā 1- paresaṃ dhammaṃ adesetukāmatā-
kārappatto parivitakko udapādi. Atha brahmā sahampati "nassati vata bho
loko, vinassati vata bho loko"ti 2- dasasu cakkavāḷasahassesu sakkasuyāmasantusita-
nimmānaratiparanimmitavasavattimahābrahmāno ca gahetvā satthu santikaṃ āgantvā
"desetu bhante bhagavā dhamman"tiādinā 3- nayena dhammadesanaṃ āyāci.
     Atha satthā tassa paṭiññaṃ datvā "kassa nu kho ahaṃ paṭhamaṃ dhammaṃ
deseyyan"ti cintento āḷārudakānaṃ kālaṅkatabhāvaṃ ñatvā "bahūpakārā kho me
@Footnote: 1 vi.mahā. 4/7/6, dī.mahā. 10/64, 67/31, 33, Ma.mū. 12/281/242,
@Ma.Ma. 13/337/319, saṃ.sa. 15/172/164
@2 vi.mahā. 4/8/7, dī.mahā. 10/66/32, Ma.mū. 12/281/243,
@Ma.Ma. 13/338/320, saṃ.sa. 15/172/165
@3 vi.mahā. 4/8/7, dī.mahā. 10/66/32, Ma.mū. 12/282/243,
@Ma.Ma. 13/338/320, saṃ.sa. 15/172/165

---------------------------------------------------------------------------------------------
page422.
Pañcavaggiyā bhikkhū"ti pañcavaggiye ārabbha manasikāraṃ katvā "kahaṃ nu kho te
etarahi viharantī"ti āvajjento "bārāṇasiyaṃ isipatane migadāye"ti ñatvā
"tattha gantvā dhammacakkaṃ pavattessāmī"ti katipāhaṃ bodhimaṇḍasāmanteyeva
piṇḍāya caranto viharitvā āsāḷhipuṇṇamiyaṃ "bārāṇasiṃ gamissāmī"ti
pattacīvaramādāya aṭṭhārasayojanamaggaṃ paṭipajji. Antarāmagge haṭṭhatupagaṃ upakaṃ
nāma ājīvikaṃ disvā tassa attano buddhabhāvaṃ ācikkhitvā taṃdivasaṃyeva
sāyanhasamaye isipatanaṃ agamāsi.
     Pañcavaggiyā pana tathāgataṃ dūratova āgacchantaṃ disvā "ayaṃ āvuso
samaṇo gotamo paccayabāhullāya āvatto paripuṇṇakāyo pīṇindriyo
suvaṇṇavaṇṇo hutvā āgacchati, imassa abhivādanādīni na karissāma, āsanamattaṃ
pana paññāpeyyāmā"ti katikaṃ akaṃsu. Bhagavā tesaṃ cittācāraṃ ñatvā sabbasattesu
anodhissakavasena pharaṇasamatthaṃ mettacittaṃ saṅkhipitvā odhissakavasena mettacittena
phari. Te bhagavato mettacittena phuṭṭhā tathāgate upasaṅkamante sakāya katikāya
saṇṭhātuṃ asakkontā abhivādanādīni sabbakiccāni akaṃsu. 1- Vitthārakathā
vinayamahāvaggādīsu vuttanayeneva veditabbā 1-
     atha bhagavā attano buddhabhāvaṃ te ñāpetvā paññattavarabuddhāsane
nisīditvā uttarāsāḷhanakkhattayoge vattamāne aṭṭhārasahi brahmakoṭīhi
parivuto pañcavaggiye there āmantetvā dhammacakkappavattanasuttaṃ desesi. Tesu
aññāsikoṇḍañño desanānusārena ñāṇaṃ pesento suttapariyosāne
aṭṭhārasahi brahmakoṭīhi saddhiṃ sotāpattiphale patiṭṭhāsi. Tena vuttaṃ:-
@Footnote: 1-1 Sī.,i. natthi

---------------------------------------------------------------------------------------------
page423.
      [1] "ahametarahi sambuddho       gotamo sakyavaḍḍhano
          padhānaṃ padahitvāna          patto sambodhimuttamaṃ.
      [2] Brahmunā yācito santo     dhammacakkaṃ pavattayiṃ
          aṭṭhārasannaṃ koṭīnaṃ         paṭhamābhisamayo ahū"ti.
     Tattha ahanti attānaṃ niddasati. Etarahīti tasmiṃ kāle. Sakyavaḍḍhanoti
sākiyakulavaḍḍhano. "sakyapuṅgavo"tipi pāṭho. Padhānanti vīriyaṃ vuccati. Padahitvānāti
ghaṭetvā vāyamitvā, dukkarakārikaṃ katvāti attho. Aṭṭhārasannaṃ koṭīnanti
bārāṇasiyaṃ isipatane migadāye dhammacakkappavattanasuttantakathāya aññāsi-
koṇḍaññattherappamukhānaṃ aṭṭhārasannaṃ brahmakoṭīnaṃ paṭhamābhisamayo ahosīti attho.
     Idāni bhagavā atītaṃ kathetvā anāgataṃ abhisamayaṃ kathento:-
      [3] "tato parañca desente     naradevasamāgame 1-
          gaṇanāya na vattabbo        dutiyābhisamayo ahū"ti-
ādimāha.
     Tattha naradevasamāgameti tato aparena samayena mahāmaṅgalasamāgame dasasu
cakkavāḷasahassesu devamanussānaṃ majjhe maṅgalasuttapariyosāne 2- gaṇanapathaṃ
vītivattānaṃ naradevānaṃ. Dutiyābhisamayo ahūti hessatīti attho. Anāgatavacane
vattabbe sotapatitattā "ahū"ti atītavacanaṃ vuttaṃ, kālavipariyāyavasena vā. Esa
nayo ito paresu īdisesu vacanesu ca. Puna rāhulovādasuttantadesanāya 3-
gaṇanapathavītivatte satte abhisamayāmatapānaṃ pāyesi. Ayaṃ tatiyābhisamayo ahosi. 4-
Tena vuttaṃ:-
@Footnote: 1 Sī.,i. naramarūnaṃ samāgame        2 khu.khu. 25/1-13/3-5
@3 Ma.u. 14/416 ādi/356-60    4 cha.Ma. ayaṃ pāṭho na dissati

---------------------------------------------------------------------------------------------
page424.
      [4] "idhevāhaṃ etarahi            ovadiṃ mama atrajaṃ
           gaṇanāya na vattabbo          tatiyābhisamayo ahū"ti.
     Bhagavato kira ekova sāvakasannipāto ahosi. Uruvelakassapādīnaṃ jaṭilānaṃ
sahassaṃ, dvinnaṃ aggasāvakānaṃ aḍḍhattiyasatānīti imesaṃ aḍḍhaterasasatānaṃ
sannipāto ahosi. Tena vuttaṃ:-
      [5] "ekosi sannipāto me        sāvakānaṃ mahesinaṃ
           aḍḍhaterasasatānaṃ             bhikkhūnāsi samāgamo"ti.
     Tattha ekosīti ekova āsi. Aḍḍhaterasasatānanti mama sāvakānaṃ
paññāsādhikānaṃ dvādasasatānaṃ. Bhikkhūnāsīti bhikkhūnaṃ āsi. Tesaṃ pana majjhagato
bhagavā caturaṅgasannipāte pātimokkhaṃ uddisi.
     Atha bhagavā attano pavattiṃ dassento:-
     [6] "virocamāno vimalo            bhikkhusaṃghassa majjhago
           dadāmi patthitaṃ sabbaṃ            maṇīva sabbakāmado"ti-
ādimāha.
     Tattha virocamānoti anantabuddhasiriyā virocamāno. Vimaloti vigatarāgādi-
kilesamalo. Maṇīva sabbakāmadoti cintāmaṇi viya sabbakāmadado ahampi icchitaṃ
patthitaṃ sabbaṃ lokiyalokuttarasukhavisesaṃ demīti attho.
     Idāni patthitapatthanaṃ dassento:-
     [7] "phalamākaṅkhamānānaṃ             bhavacchandajahesinaṃ
          catusaccaṃ pakāsemi             anukampāya pāṇinan"ti-
ādimāha.

---------------------------------------------------------------------------------------------
page425.
     Tattha phalanti sotāpattiphalādikaṃ catubbidhaṃ phalaṃ. Bhavacchandajahesinanti
bhavataṇhāpahāyinaṃ, bhavataṇhaṃ pajahitukāmānaṃ. Anukampāyāti anuddayāya.
     [8] Idāni catusaccappakāsane abhisamayaṃ dassento "dasavīsasahassānan"ti-
ādimāha. Tattha dasavīsasahassānanti dasasahassānañca vīsatisahassānañca.
Ekadvinnantiādinā nayenāti attho. Navamadasamagāthā uttānatthāva.
     [11-12] Ekādasamadvādasamagāthāsu idānetarahīti ubhopi ekatthā,
veneyyavasena purisapuggalā viya vuttā. Atha vā idānīti mayi uppanne.
Etarahīti mayi dhammaṃ desente. Apattamānasāti appattaarahattaphalā. Ariyañjasanti
ariyaṃ aṭṭhaṅgikaṃ maggaṃ. Thomayantāti pasaṃsantā. Bujjhissantīti anāgate
catusaccadhammaṃ paṭivijjhissantīti attho. Saṃsārasaritanti saṃsārasāgaraṃ.
     Idāni attano jātanagarādiṃ dassento:-
     [13] "nagaraṃ kapilavatthu me         rājā suddhodano pitā
          mayhaṃ janettikā mātā       māyādevīti vuccati.
     [14] Ekūnatiṃsavassāni            agāraṃ ajjhāvasihaṃ 1-
          sucando koṭanudo koñco 2-  tayo pāsādamuttamā.
     [15] Cattālīsasahassāni           nāriyo samalaṅkatā
          yasodharā 3- nāma nārī      rāhulo nāma atrajo.
     [16] Nimitte caturo disvā        assayānena nikkhamiṃ
          chavassaṃ 4- padhānacāraṃ        acariṃ dukkaraṃ ahaṃ.
@Footnote: 1 cha.Ma. ajjhahaṃ vasiṃ      2 cha.Ma. rammo surammo subhako
@3 cha.Ma. bhaddakañcanā     4 cha.Ma. chabbassaṃ

---------------------------------------------------------------------------------------------
page426.
     [17] Bārāṇasiyaṃ isipatane         cakkaṃ pavattitaṃ mayā
          ahaṃ gotamasambuddho          saraṇaṃ sabbapāṇinaṃ.
     [18] Kolito upatisso ca         dve bhikkhū aggasāvakā
          ānando nāmupaṭṭhāko       santikāvacaro mama
          khemā uppalavaṇṇā ca        bhikkhunī aggasāvikā.
     [19] Citto ca hatthāḷavako        aggupaṭṭhākupāsakā
          nandamātā ca uttarā        aggupaṭṭhākupāsikā.
     [20] Ahaṃ assatthamūlamhi           patto sambodhimuttamaṃ
          byāmappabhā sadā mayhaṃ       soḷasahatthamuggatā.
     [21] Appaṃ vassasataṃ āyu          idānetarahi vijjati
          tāvatā tiṭṭhamānodaṃ         tāremi janataṃ bahuṃ.
     [22] Ṭhapayitvāna dhammukkaṃ          pacchimaṃ janabodhanaṃ
          ahampi na cirasseva          saddhiṃ sāvakasaṃghato
          idheva parinibbissaṃ           aggīvāhārasaṅkhayā"ti-
ādimāha.
     Mama pana rammasurammasubhanāmakā tayo pāsādā navabhūmikasattabhūmipañcabhūmikā,
cattālīsasahassā nāṭakitthiyo, yasodharā nāma mama aggamahesī, sohaṃ cattāro
nimitte disvā assayānena mahābhinikkhamanaṃ nikkhamiṃ. Tato chabbassāni padhānaṃ
padahitvā visākhapuṇṇamāya uruvelāyaṃ senānigame 1- senākuṭumbikassa 2- dhītāya
sampasādajātāya sujātāya nāma dinnaṃ madhupāyāsaṃ paribhuñjitvā sālavane
@Footnote: 1 Sī.,i. senānīnigame      2 Sī.,i. senānīkuṭumbikassa

---------------------------------------------------------------------------------------------
page427.
Divāvihāraṃ katvā sāyanhasamaye sotthiyena nāma tiṇahārakena dinnā aṭṭha
tiṇamuṭṭhiyo gahetvā assatthabodhirukkhamūlaṃ upagantvā tattha mārabalaṃ viddhaṃsetvā
sambodhiṃ pattosmīti sabbaṃ byākāsi.
     Tattha saddhiṃ sāvakasaṃghatoti saddhiṃ sāvakasaṃghena. Parinibbissanti
parinibbāyissāmi. Aggivāhārasaṅkhayāti aggi viya indhanakkhayena yathā
aggi nirupādāno nibbāyati, evaṃ ahampi nirupādāno parinibbāyissāmīti
attho.
     [23-4] Tāni ca atulatejānīti aggasāvakayugādīni tāni asadisatejāni.
Imāni ca dasabalānīti etāni ca sārīradasabalāni. Guṇadhāraṇo dehoti
chaasādhāraṇañāṇādiguṇadharo ayaṃ deho ca. Tamantarahissantīti sabbāni etāni
vuttappakārāni antaradhāyissanti vinassissanti. Nanu rittā sabbasaṅkhārāti
ettha nanūti ayaṃ anumatiatthe nipāto. Rittāti niccasāradhuvasārarahitattā tucchā.
Sabbameva pana saṅkhataṃ khayadhammaṃ vayadhammaṃ virāgadhammaṃ nirodhadhammaṃ hutvā abhāvato
aniccaṃ, uppādādipaṭipīḷitattā dukkhaṃ, avasavattanato anattā. Tasmā saṅkhāresu
lakkhaṇattayaṃ āropetvā vipassanaṃ vaḍḍhetvā amatamasaṅkhataṃ accutaṃ nibbānaṃ
adhigacchatha. Ayaṃ vo amhākaṃ anusāsanī idaṃ amhākaṃ sāsanaṃ appamādena
sampādethāti. Desanāpariyosāne kira devatānaṃ koṭisatasahassassa anupādāya
āsavehi cittāni vimucciṃsu. Sesamaggaphalesu patiṭṭhitā pana gaṇanapathaṃ vītivattā
ahesuṃ.
     Evaṃ bhagavā kappanāmajātiyādivavatthitaṃ sakalampi buddhavaṃsaṃ ākāse
ratanacaṅkame caṅkamantova kathetvā ñātijanaṃ vandāpetvā ākāsato otaritvā
paññattavarabuddhāsane nisīdi. Evaṃ nisinne pana bhagavati lokanāthe sikhāppatto

---------------------------------------------------------------------------------------------
page428.
Ñātisamāgamo ahosi. Sabbe ekaggacittā nisīdiṃsu. Tato mahāmegho pokkharavassaṃ
vassi. Taṅkhaṇe udakaṃ heṭṭhā viravantaṃ gacchati. Temetukāmova temeti, atemitukāmassa
sarīre ekabindumattampi na patati. Taṃ disvā 1- sabbe acchariyabbhutacittajātā
hutvā "aho acchariyaṃ, aho acchariyan"ti 2- kathaṃ samuṭṭhāpesuṃ. Taṃ sutvā satthā
"na idāneva mayhaṃ ñātisamāgame pokkharavassaṃ vassi, atītepi vassī"ti imissā
aṭṭhuppattiyā vessantarajātakaṃ 3- kathesi. Sā dhammadesanā sātthikā jātā. Tato
bhagavā uṭṭhāyāsanā vihāraṃ pāvisi.
                   Iti madhuratthavilāsiniyā buddhavaṃsaṭṭhakathāya
                      gotamabuddhavaṃsavaṇṇanā niṭṭhitā.
                     Niṭṭhito pañcavīsatimo buddhavaṃso.
                         ---------------
                         28. Buddhapakiṇṇakakathā
     [1-18] "aparimeyyito kappe caturo āsuṃ vināyakā"tiādikā
aṭṭhārasagāthā 4- saṅgītikārakehi ṭhapitā nigamanagāthāti veditabbā. Sesagāthāsu
sabbattha pākaṭamevāti.
                            Vemattakathā
     imasmiṃ pana sakalepi buddhavaṃse niddiṭṭhānaṃ pañcavīsatiyā buddhānaṃ
aṭṭha vemattāni veditabbā. Katamāni aṭṭha? āyuvemattaṃ pamāṇavemattaṃ kulavemattaṃ
padhānavemattaṃ rasmivemattaṃ yānavemattaṃ bodhivemattaṃ 5- pallaṅkavemattanti.
@Footnote: 1 Sī.yaṃ disvā        2 cha.Ma. aho abbhutanti
@3 khu.jā. 28/1045 ādi/365 (syā)
@4 etarahi pana sabbesuyeva marammasīhaḷapotthathakesu vīsati gāthāyo dissanti
@5 Sī.,i. bodhirukkhavemattaṃ

---------------------------------------------------------------------------------------------
page429.
     Tattha āyuvemattaṃ nāma keci dīghāyukā honti keci appāyukā. Tathā
hi dīpaṅkaro koṇḍañño anomadassī padumo padumuttaro atthadassī dhammadassī
siddhattho tissoti ime nava buddhā vassasatasahassāyukā ahesuṃ. Maṅgalo sumano
sobhito nārado sumedho sujāto piyadassī pussoti 1- ime aṭṭha buddhā
navutivassasahassāyukā ahesuṃ, revato vessabhū cāti ime dve buddhā
saṭṭhivassasahassāyukā ahesuṃ. Vipassī bhagavā asītivassasahassāyuko ahosi. Sikhī
kakusandho koṇāgamano kassapoti ime cattāro buddhā yathākkamena
sattaticattālīsatiṃsavīsavassasahassāyukā ahesuṃ. Amhākaṃ pana bhagavato vassasataṃ
āyuppamāṇaṃ ahosi. Upacitapuññasambhārānaṃ dīghāyukasaṃvattaniyakammasamupetānampi
buddhānaṃ yugavasena āyuppamāṇaṃ appamāṇaṃ ahosi. Ayaṃ pañcavīsatiyā buddhānaṃ
āyuvemattaṃ nāma.
     Pamāṇavemattaṃ nāma keci dīghā honti keci rassā. Tathā hi dīpaṅkararevata-
piyadassīatthadassīdhammadassīvipassībuddhānaṃ asītihatthubbedhaṃ sarīrappamāṇaṃ
ahosi. Koṇḍaññamaṅgalanāradasumedhānaṃ aṭṭhāsītihatthubbedho kāyo ahosi.
Sumanassa navutihatthubbedhaṃ sarīraṃ ahosi. Sobhitaanomadassīpadumuttarapussabuddhānaṃ
aṭṭhapaṇṇāsahatthubbedhaṃ sarīraṃ ahosi. Sujāto paṇṇāsahatthubbedhasarīro ahosi.
Siddhatthatissavessabhuno saṭṭhihatthubbedhā ahesuṃ. Sikhī sattatihatthubbedho ahosi.
Kakusandhakoṇāgamanakassapā yathākkamena cattālīsatiṃsavīsatihatthubbedhā ahesuṃ. Amhākaṃ
bhagavā aṭṭhārasahatthubbedho ahosi. Ayaṃ pañcavīsatiyā buddhānaṃ pamāṇavemattaṃ
nāma.
     Kulavemattaṃ nāma keci khattiyakule nibbattiṃsu keci brāhmaṇakule. Tathā
hi kakusandhakoṇāgamanakassapasammāsambuddhā brāhmaṇakule nibbattiṃsu.
@Footnote: 1 cha.Ma. phussoti

---------------------------------------------------------------------------------------------
page430.
Dīpaṅkarādigotamabuddhapariyantā dvāvīsati buddhā khattiyakuleyeva nibbattiṃsu. Ayaṃ
pañcavīsatiyā buddhānaṃ kulavemattaṃ nāma.
     Padhānavemattaṃ nāma dīpaṅkarakoṇḍaññasumanaanomadassīsujātasiddhattha-
kakusandhānaṃ dasamāsikā padhānacariyā. Maṅgalasumedhatissasikhīnaṃ aṭṭhamāsikā. Revatassa
sattamāsikā. Sobhitassa cattāro māsā. Padumaatthadassīvipassīnaṃ aḍḍhamāsikā.
Nāradapadumuttaradhammadassīkassapānaṃ sattāhāni. Piyadassīpussavessabhūkoṇāgamanānaṃ
chamāsikā. Amhākaṃ buddhassa chabbassāni padhānacariyā ahosi. Ayaṃ padhānavemattaṃ
nāma.
     Rasmivemattaṃ nāma maṅgalassa kira sammāsambuddhassa sarīrarasmi
dasasahassilokadhātuṃ pharitvā aṭṭhāsi. Padumuttarabuddhassa dvādasayojanikā ahosi.
Vipassissa bhagavato sattayojanikā ahosi. Sikhissa tiyojanappamāṇā. Kakusandhassa
dasayojanikā. Amhākaṃ bhagavato samantato byāmappamāṇā. Sesānaṃ aniyatā
ahosi. Ayaṃ rasmivemattaṃ nāma ajjhāsayapaṭibaddhaṃ, yo yattakaṃ icchati, tassa
sarīrappabhā tattakaṃ pharati, paṭividdhaguṇe pana kassaci vemattaṃ nāma natthi. Ayaṃ
rasamivemattaṃ nāma.
     Yānavemattaṃ nāma keci hatthiyānena keci assayānena keci rathapadapāsāda-
sivikādīsu aññatarena nikkhamanti. Tathā hi dīpaṅkarasumanasumedhapussasikhīkoṇāgamanā
hatthiyāyena nikkhamiṃsu. Koṇḍaññarevatapadumapiyadassīkakusandhā rathayānena.
Maṅgalasujātaatthadassītissagotamā assayānena. Anomadassīsiddhatthavessabhuno
sivikāyānena. Nārado padasā nikkhami. Sobhitapadumuttaradhammadassīkassapā pāsādena
nikkhamiṃsu. Ayaṃ yānavemattaṃ nāma.
     Bodhivemattaṃ nāma dīpaṅkarassa bhagavato kapītanarukkho bodhi. Koṇḍaññassa
bhagavato sālakalyāṇirukkho. Maṅgalasumanarevatasobhitānaṃ nāgarukkho. Anomadassissa

---------------------------------------------------------------------------------------------
page431.
Ajjunarukkho. Padumanāradānaṃ mahāsoṇarukkho. Padumuttarassa salalarukkho. Sumedhassa
nīPo. Sujātassa veḷu. Piyadassino kakudho. Atthadassissa campakarukkho. Dhammadassissa
rattakuravakarukkho. Siddhatthassa kaṇikārarukkho. Tissassa asanarukkho. Pussassa
āmalakarukkho. Vipassissa pāṭalirukkho. Sikhissa puṇḍarīkarukkho. Vessabhussa
sālarukkho. Kakusandhassa sirīsarukkho. Koṇāgamanassa udumbararukkho. Kassapassa
nigrodho. Gotamassa assatthoti ayaṃ bodhivemattaṃ nāma.
     Pallaṅkavemattaṃ nāma dīpaṅkararevatapiyadassīatthadassīdhammadassīvipassīnaṃ
tepaṇṇāsahatthapallaṅkā ahesuṃ. Koṇḍaññamaṅgalanāradasumedhānaṃ sattapaṇṇāsahatthā.
Sumanassa saṭṭhihattho pallaṅko ahosi. Sobhitaanomadassīpadumapadumuttarapussānaṃ
aṭṭhatiṃsahatthā. Sujātassa dvattiṃsahattho. Siddhatthatissavessabhūnaṃ cattālīsahatthā.
Sikhissa dvattiṃsahattho. Kakusandhassa chabbīsatihattho. Koṇāgamanassa vīsatihattho.
Kassapassa paṇṇarasahattho. Gotamassa cuddasahattho pallaṅko ahosi. Ayaṃ
pallaṅkavemattaṃ nāma. Imāni aṭṭha vemattāni nāma.
                          Avijahitaṭṭhānakathā
     sabbabuddhānaṃ pana cattāri avijahitaṭṭhānāni nāma honti. Sabbabuddhānaṃ
hi bodhipallaṅko avijahito ekasmiṃyeva ṭhāne hoti. Dhammacakkappavattānaṃ
isipatane migadāye avijahitameva hoti. Devorohaṇakāle saṅkassanagaradvāre
paṭhamakkapādaṭṭhānaṃ avijahitameva hoti. Jetavane gandhakuṭiyā cattāri mañcapādaṭ-
ṭhānāni avijahitāneva honti. Vihāro pana khuddakopi mahantopi hoti. Vihāro
na vijahatiyeva, nagaraṃ pana vijahati. 1-
@Footnote: 1 Ma. nagarampi na vijahati

---------------------------------------------------------------------------------------------
page432.
                    Sahajātaparicchedanakkhattaparicchedakathā
     aparaṃ pana amhākaṃyeva bhagavato sahajātaparicchedañca nakkhattaparicchedañca
dīpesuṃ. Amhākaṃ sabbaññubodhisattena kira saddhiṃ rāhulamātā ānandatthero
channo kaṇṭhako assarājā nidhikumbho mahābodhi kāḷudāyīti imāni satta
sahajātāni. Ayaṃ sahajātaparicchedo. Mahāpuriso pana uttarāsāḷhanakkhatteneva
mātukucchiṃ okkami, mahābhinikkhamanaṃ nikkhami, dhammacakkaṃ pavattesi, yamakapāṭihāriyaṃ
akāsi. Visākhanakkhattena jāto ca abhisambuddho ca parinibbuto ca. Māghanakkhattena
tassa sāvakasannipāto ca āyusaṅkhāravosajjanañca ahosi. Assayujanakkhattena
devorohaṇaṃ. 1- Ayaṃ nakkhattaparicchedoti.
                            Sadhammatākathā
     idāni pana sabbesaṃ buddhānaṃ sadhāraṇadhammataṃ pakāsayissāma. Sabbabuddhānaṃ
samattiṃsavidhā dhammatā. Seyyathidaṃ? pacchimabhavikabodhisattassa sampajānassa
mātukucchiokkamanaṃ, mātukucchiyaṃ pallaṅkena nisīditvā bahimukholokanaṃ, ṭhitāya
bodhisattamātuyā vijāyanaṃ. Araññeyeva mātukucchito nikkhamanaṃ, kañcanapaṭṭesu
patiṭṭhitapādānaṃ uttarābhimukhānaṃ satthapadavītihārānaṃ gantvā catuddisaṃ oloketvā
sīhanādanadanaṃ, cattāri nimittāni disvā jātamattaputtānaṃ mahāsattānaṃ
mahābhinikkhamanaṃ, arahaddhajamādāya pabbajitvā sabbaheṭṭhimena paricchedena
sattāhaṃ padhānacariyā, sambodhiṃ pāpuṇanadivase pāyāsabhojanaṃ, tiṇasanthare nisīditvā
sabbaññutaññāṇādhigamo, ānāpānassatikammaṭṭhānaparikammaṃ, mārabalaviddhaṃsanaṃ,
bodhipallaṅkeyeva tisso vijjā ādiṃ katvā asādhāraṇañāṇādiguṇapaṭilābho,
sattasattāhaṃ bodhisamīpeyeva vītināmanaṃ, mahābrahmuno dhammadesanatthāya āyācanaṃ,
@Footnote: 1 Sī. devorohaṇañca

---------------------------------------------------------------------------------------------
page433.
Isipatane migadāye dhammacakkappavattanaṃ, māghapuṇṇamāya caturaṅgikasannipāte
pātimokkhuddeso, jetavanaṭṭhāne nibaddhavāso, sāvatthinagaradvāre yamakapāṭihāriyakaraṇaṃ,
tāvatiṃsabhavane abhidhammadesanā, saṅkassanagaradvāre devalokato otaraṇaṃ,
satataṃ phalasamāpattisamāpajjanaṃ, dvīsu vāresu 1- veneyyajanāvalokanaṃ, uppanne
vatthumhi sikkhāpadapaññāpanaṃ, uppannāya aṭṭhuppattiyā jātakakathanaṃ, ñātisamāgame
buddhavaṃsakathanaṃ, āgantukehi bhikkhūhi paṭisanthārakaraṇaṃ, nimantitānaṃ vuṭṭhavassānaṃ
anāpucchā agamanaṃ, divase divase purebhattapacchābhattapaṭhamamajjhimapacchimayāmakiccakaraṇaṃ,
parinibbānadivase maṃsarasabhojanaṃ, catuvīsati koṭisatasahassasamāpattiyo samāpajjitvā
parinibbānanti imā samattiṃsa sabbabuddhānaṃ dhammatāti.
                         Anantarāyikadhammakathā
     sabbabuddhānaṃ cattāro anantarāyikā dhammā. Katame cattāro?
buddhānaṃ uddissa abhihaṭānaṃ catunnaṃ paccayānaṃ na sakkā kenaci antarāyo 2-
kātuṃ. Buddhānaṃ āyuno na sakkā kenaci antarāyo 2- kātuṃ. Vuttañhetaṃ
"aṭṭhānametaṃ anavakāso, yaṃ parūpakkamena tathāgataṃ jīvitā voropeyyā"ti. 3-
Buddhānaṃ dvattiṃsamahāpurisalakkhaṇānaṃ asītiyā anubyañjanānañca na sakkā
kenaci antarāyo 2- kātuṃ. Buddharaṃsīnaṃ na sakkā kenaci antarāyo 1- kātunti.
Ime cattāro anantarāyikā dhammā nāmāti.
@Footnote: 1 Ma. ṭhānesu        2 Sī.,i.,Ma. antarāyaṃ       3 vi.cūḷa. 7/342/134

---------------------------------------------------------------------------------------------
page434.
                          Nigamanakathā
         ettāvatā gatā siddhiṃ        buddhavaṃsassa vaṇṇanā
         suvaṇṇapadaviññāta- 1-         vicittanayasobhitā.
         Porāṇaṭṭhakathāmaggaṃ 2-        pāḷiatthappakāsakaṃ
         ādāyeva katā buddha-        vaṃsassaṭṭhakathā mayā.
         Papañcatthaṃ vivajjetvā         madhuratthassa sabbaso
         sampakāsanato tasmā          madhuratthappakāsinī.
         Kāvīrajalasampāta-            paripūta 3- mahītale
         kāvīrapaṭṭane ramme          nānānārinarākule.
         Kārite kaṇhadāsena          saṇhavācena sādhunā
         vihāre vividhākāra-          cārupākāragopure.
         Chāyāsalilasampanne 4-        dassanīye manorame
         hatadujjanasambādhe            parivekasukhe sive.
         Tattha pācīnapāsāda-          tale paramasītale
         vasatā buddhavaṃsassa            mayā saṃvaṇṇanā katā.
                5- Yathā buddhavaṃsassa saṃvaṇṇanāyaṃ
                katā sādhu siddhiṃ vinā antarāyaṃ
                tathā dhammayuttā janānaṃ vitakkā
                vināvantarāyena siddhiṃ vajantu. 5-
                Imaṃ buddhavaṃsassa saṃvaṇṇanaṃ me
                karontena yaṃ patthitaṃ puññajātaṃ
@Footnote: 1 Ma. paramapadaviññāta      2 Ma. tanti
@3 Ma. pāripūri           4 Sī.,i. godhāsalilasampāte
@5-5 Sī.,i. yathā vaṇṇanāyaṃ gatā sādhu siddhiṃ, vinā antarāyaṃ tathā sammayuttā
@janānaṃ vitakkā vinā cantarāvan- tarāyena siddhiṃ gamissantu sādhu.

---------------------------------------------------------------------------------------------
page435.
                Sadā tassa devānubhāvena loko
                dhuvaṃ santamaccantamatthaṃ payātaṃ.
                1- Vinassantu rogā manussesu sabbe
                pavassantu devāpi vassantakāle
                sukhaṃ hotu niccaṃ varaṃ nārakāpi
                pisācāpayātā pipāsā bhavantu.
                Surā accharānaṃ gaṇādīhi saddhiṃ
                ciraṃ devaloke sukhaṃ cānubhontu
                ciraṃ ṭhātu dhammo munindassa loke
                sukhaṃ lokapālā mahiṃ pālayantu. 1-
        2- Garūhi gītanāmena 3-           buddhadattoti vissuto
        thero katvā aṭṭhakathaṃ             madhuratthavilāsiniṃ.
        Potthakaṃ ṭhapayitvemaṃ               parampare hitāvahaṃ
        aciraṭṭhitabhāvena                 aho maccuvasaṃ gato. 2-
     Iti bhāṇavāravasena chabbīsatibhāṇavārā, ganthavasena pañcasatādhikachasahassaganthā,
akkharavasena tisahassādhikāni 4- dvesatasahassakkharāni.
        Antarāyaṃ vinā esā             yathā niṭṭhaṃ upāgatā
        tathā sijjhantu saṅkappā            sattānaṃ dhammanissitāti.
                        Iti madhuratthavilāsinī nāma
                       buddhavaṃsaaṭṭhakathā niṭṭhitā.
                         --------------
@Footnote: 1-1 Sī.,i. natthi       2-2 pacchā kenaci pakkhittā gāthāyo