AṬṬHAKATHĀ Book 36 : PĀḶI ROMAN
Jā.A.2 ekanipāt (2)

Page 1-100.

page1.
                    5 Atthakāmavaggavaṇṇanā
                     ------------
                      1 losakajātakaṃ
     yo atthakāmassāti idaṃ satthā jetavane viharanto
losakatissattheraṃ nāma ārabbha kathesi.
     Ko panesa losakatissatthero nāmāti. Kosalaraṭṭhe eko
attano kulavināsako kevaṭṭaputto alābhī bhikkhūsu pabbajito. So
kira nibbattaṭṭhānato cavitvā kosalaraṭṭhe ekasmiṃ kulasahassavāse
kevaṭṭagāme ekissāya kevaṭṭitthiyā kucchismiṃ paṭisandhiṃ gaṇhi.
Tassa paṭisandhigahaṇadivase taṃ kulasahassaṃ jālahatthaṃ nadiyañca taḷākādīsu
ca macche pariyesantaṃ ekaṃ khuddakamacchampi nālattha. Tato paṭṭhāya
ca te kevaṭṭā parihāyantiyeva. Tasmiṃ hi kucchigateyeva nesaṃ
gāmo satta vāre agginā daḍḍho satta vāre raññā daṇḍito.
Evaṃ anukkamena duggatā jātā. Te cintayiṃsu pubbe amhākaṃ
evarūpaṃ natthi idāni pana parihāyāma amhākaṃ antare ekāya
kāḷakaṇṇiyā bhavittabbaṃ dvebhāgā homāti. Pañca pañca
kulasatāni ekato ahesuṃ. Tato yattha tassa mātāpitaro so
koṭṭhāso parihāyati itaro vaḍḍhati. Te tampi koṭṭhāsaṃ
dvidhā tampi dvidhāti evaṃ yāva tameva kulaṃ ekaṃ ahosi tāva

---------------------------------------------------------------------------------------------
page2.
Vibhajitvā tesaṃ kāḷakaṇṇibhāvaṃ ñatvā pothetvā nikkaḍḍhiṃsu.
Athassa mātāpitaro kicchena jīvamānā paripakke gabbhe ekasmiṃ
ṭhāne vijāyi. Pacchimabhavikasattaṃ na sakkā nāsetuṃ antoghaṭe
dīpo viya hissa dahaye arahattassa upanissayo jalati. Sā taṃ
dārakaṃ paṭijaggitvā ādhāvitvā paridhāvitvā vicaraṇakāle ekamassa
kapālakaṃ hatthe datvā putta ekaṃ gharaṃ pavisāti pesetvā palātā.
So tato paṭṭhāya ekakova hutvā tattha tattha bhikkhaṃ pariyesitvā
ekasmiṃ ṭhāne sayati na nhāyati na sarīraṃ paṭijaggati paṃsupisācako
viya kicchena jīvitaṃ kappesi. So anukkamena sattavassiko hutvā
ekasmiṃ gehadvāre ukkhalidhovanassa chaḍḍitaṭṭhāne kāko viya
ekekaṃ sitthakaṃ uccinitvā khādati.
     Atha naṃ dhammasenāpati sāvatthiyaṃ piṇḍāya caramāno disvā
ayaṃ satto atikāruññappatto kataragāmavāsiko nu khoti tasmiṃ
mettacittaṃ vaḍḍhetvā ehi reti āha. So āgantvā theraṃ
vanditvā aṭṭhāsi. Atha naṃ thero kataragāmavāsikosi kahaṃ vā
te mātāpitaroti pucchi. Ahaṃ bhante nippaccayo mayhaṃ mātāpitaro
taṃ nissāya kilantamhāti maṃ chaḍḍetvā palātāti. Apica pana
pabbajissasīti. Bhante ahaṃ tāva pabbajeyyaṃ mādisaṃ pana kapaṇaṃ
ko pabbājessatīti. Thero āha ahaṃ pabbājessāmīti. Sādhu
bhante pabbājetha manti. Thero tassa khādanīyaṃ bhojanīyaṃ datvā taṃ
vihāraṃ netvā sahattheneva nhāpetvā pabbājetvā paripuṇṇavassaṃ

---------------------------------------------------------------------------------------------
page3.
Upasampādesi. So mahallakakāle losakatissattheroti paññāyittha
nippuñño appalābho. Tena kira asadisadānepi kucchipūro na
laddhapubbo jīvitaghaṭanamattakameva labbhati. Tassa hi patte ekasmiññeva
yāguuluṅke dinne patto samatittiko viya hutvā paññāyati.
Atha manussā imassa patto pūroti heṭṭhā yāguṃ denti.
Tassa patte yāgudānakāle manussānaṃ bhājane yāgu antaradhāyatītipi
vadanti. Jajjakādīsupi eseva nayo. So aparena samayena vipassanaṃ
vaḍḍhetvā aggaphale arahatte patiṭṭhitopi appalābho ahosi. Athassa
anupubbena āyusaṅkhāresu parihīnesu parinibbānadivaso sampāpuṇi.
     Dhammasenāpati āvajjento tassa parinibbānabhāvaṃ ñatvā
ayaṃ losakatissatthero ajja parinibbāyissati ajja mayā etassa
yāvadatthaṃ āhāraṃ dātuṃ vaṭṭatīti taṃ ādāya sāvatthiṃ piṇḍāya
pāvisi. Thero taṃ nissāya tāva bahumanussāya sāvatthiyā hatthaṃ
pasāretvā vandanamattampi nālattha. Atha naṃ thero gacchāvuso
āsanasālāyaṃ nisīdāti uyyojesi. Tato āgatameva manussā
ayyo āgatoti āsane nisīdāpetvā bhojenti. Theropi imaṃ
bhattaṃ losakatissattherassa dethāti laddhāhāraṃ pesesi. Taṃ gahetvā
gatā losakatissattheraṃ assaritvā sayameva bhuñjiṃsu. Atha therassa
uṭṭhāya vihāraṃ gamanakāle losakatissatthero gantvā theraṃ vandi.
Thero nivattitvā ṭhitakova laddhante āvuso bhattanti pucchi.
Labhissāma no bhanteti. Thero saṃvegappatto kālaṃ olokesi.

---------------------------------------------------------------------------------------------
page4.
Kālo anatikkanto. Thero hotāvuso idheva nisīdāti
losakatissattheraṃ āsanasālāyaṃ nisīdāpetvā kosalarañño nivesanaṃ
agamāsi. Rājā therassa pattaṃ gāhāpetvā bhattassa akāloti
pattapūraṃ catummadhuraṃ dāpesi. Thero taṃ ādāya gantvā ehāvuso
tissa imaṃ catummadhuraṃ paribhuñjāti vatvā pattaṃ gahetvāva aṭṭhāsi.
So therassa gāravena lajjito na paribhuñjati. Atha naṃ thero
ehāvuso tissa ahaṃ pattaṃ gahetvāva ṭhassāmi tvaṃ nisīditavā
paribhuñja sace ahaṃ pattaṃ hatthato muñceyyaṃ kiñci na bhaveyyāti
āha. Athāyasmā losakatissatthero aggasāvake dhammasenāpatimhi
pattaṃ gahetvā ṭhite catummadhuraṃ paribhuñji. Taṃ therassa ariyiddhibalena
na parikkhayaṃ agamāsi. Tadā losakatissatthero yāvadatthaṃ
udarapūraṃ katvā paribhuñji taṃ divasameva anupādisesāya nibbānadhātuyā
parinibbāyi. Sammāsambuddho tassa santike ṭhatvā sarīranikkhepaṃ
kāresi. Dhātuyo gahetvā cetiyaṃ kariṃsu.
     Tadā bhikkhū dhammasabhāyaṃ sannipatitvā āvuso aho
losakatissatthero appapuñño appalābhī evarūpena nāma appapuññena
appalābhinā kathaṃ ariyadhammo laddhoti kathentā nisīdiṃsu. Satthā
dhammasabhāyaṃ gantvā kāya nuttha bhikkhave etarahi kathāya sannisinnāti
pucchi. Te imāya nāma bhanteti ārocesuṃ. Satthā bhikkhave eso
bhikkhu attano appalābhibhāvañca ariyadhammalābhibhāvañca attanāva
akāsi ayañhi pubbe paresaṃ lābhantarāyaṃ katvā appalābhī jāto

---------------------------------------------------------------------------------------------
page5.
Aniccaṃ dukkhaṃ anattāti vipassanāya yuttabhāvassa phalena
ariyadhammalābhī jātoti vatvā atītaṃ āhari.
     Atīte kassapasammāsambuddhakāle aññataro bhikkhu ekaṃ kuṭumbikaṃ
nissāya gāmakāvāse vasati pakatatto sīlavā vipassanāya
yuttappayutto. Atheko khīṇāsavatthero himavante vasamāno anupubbena
tassa bhikkhuno upaṭṭhākakuṭumbikassa vasanagāmaṃ sampatto. Kuṭumbiko
therassa iriyāpatheyeva pasīditvā pattaṃ ādāya gharaṃ pavesetvā
sakkaccaṃ bhojetvā thokaṃ dhammakathaṃ sutvā theraṃ vanditvā bhante
amhākaṃ dhūravihārameva gacchatha mayaṃ sāyaṇhasamaye gantvā
passissāmāti āha. Thero vihāraṃ gantvā nevāsikattheraṃ vanditvā
āpucchitvā ekamantaṃ nisīdi. Sopi tena saddhiṃ paṭisanṭhāraṃ katvā
laddho te āvuso bhikkhāhāroti pucchi. Āma laddhoti. Kahaṃ
nāma laddhoti. Tumhākaṃ dhūragāme kuṭumbikaghareti. Evañca pana
vatvā attano senāsanaṃ pucchitvā paṭijaggitvā pattacīvaraṃ
paṭisāmetvā jhānasukhena phalasukhena vītināmento nisīdi. So kuṭumbiko
sāyaṇhe gandhamālañca padīpatelañca gāhāpetvā vihāraṃ gantvā
nevāsikattheraṃ vanditvā bhante eko āgantukatthero atthi āgato
nu khoti pucchi. Āma āgatoti. Idāni kahañti. Asukasenāsane
nāmāti. So tassa santikaṃ gantvā vanditvā ekamantaṃ
nisinno dhammakathaṃ sutvā sītalavelāya cetiyañca bodhiyañca pūjetvā
dīpe jāletvā ubhopi jane nimantetvā gato. Nevāsikattheropi

---------------------------------------------------------------------------------------------
page6.
Kho ayaṃ kuṭumbiko paribhinno sacāyaṃ bhikkhu imasmiṃ vihāre vasissati
na maṃ esa kismiñci gaṇayissatīti there anattamanataṃ āpajjitvā
imasmiṃ vihāre etassa avasanākāro mayā kātuṃ vaṭṭatīti tena
upaṭṭhānavelāya āgatena saddhiṃ kiñci na kathesi. Khīṇāsavatthero
tassa ajjhāsayaṃ jānitvā ayaṃ thero mama kule vā lābhe vā
gaṇe vā apalibuddhabhāvaṃ na jānātīti attano vasanaṭṭhānaṃ gantvā
jhānasukhena phalasukhena vītināmesi. Nevāsikopi punadivase nakhapiṭṭhena
gaṇḍiṃ paharitvā nakhena dvāraṃ ākoṭetvā kuṭumbikassa gehaṃ
agamāsi. So tassa pattaṃ gahetvā paññattāsane nisīdāpetvā
āgantukatthero kahaṃ bhanteti pucchi. Nāhaṃ tava kulupakassa pavuttiṃ
jānāmi gaṇḍiṃ paharanto dvāraṃ ākoṭento pabodhetuṃ nāsakkhiṃ
hiyyo tava gehe paṇītabhojanaṃ bhuñjitvā jīrāpetuṃ asakkonto
idāni niddaṃ okkantoyeva bhavissati tvaṃ pasīdamāno evarūpesuyeva
ṭhānesu pasīdasīti āha. Khīṇāsavattheropi attano bhikkhācāravelaṃ
sallakkhetvā sarīraṃ paṭijaggitvā pattacīvaramādāya ākāse uppatitvā
aññattha agamāsi.
     So kuṭumbiko nevāsikattheraṃ sappimadhusakkarābhisaṅkhataṃ pāyāsaṃ
bhojetvā pattaṃ gandhacuṇṇehi ubbattetvā pūretvā bhante so
thero maggakilanto bhavissati idamassa harathāti adāsi. Itaro
appaṭikkhipitvāva gahetvā gacchanto sace so bhikkhu imaṃ pāyāsaṃ
labhissati gīvāyaṃ gahetvā nikkaḍḍhiyamānopi na gamissati sace

---------------------------------------------------------------------------------------------
page7.
Panāhaṃ imaṃ pāyāsaṃ manussassa dassāmi pākaṭaṃ me kammaṃ bhavissati
sace udake opilāpessāmi udakapiṭṭhe sappi paññāyissati sace
bhūmiyaṃ chaḍḍessāmi kākasannipātena paññāyissati kasmiṃ nu kho
imaṃ chaḍḍeyyanti upadhārento ekaṃ jhāmakkhettaṃ disvā aṅgāraṃ
viyūhitvā tattha pakkhipitvā upari aṅgārehi paṭicchādetvā vihāraṃ gato
taṃ bhikkhuṃ adisvā cintesi addhā so bhikkhu khīṇāsavo mama ajjhāsayaṃ
viditvā aññattha gato bhavissati aho mayā udarahetu ayuttaṃ
katanti. Tāvadevassa mahantaṃ domanassaṃ udapādi. Tato paṭṭhāyeva
manussapeto hutvā nacirasseva kālaṃ katvā niraye nibbatti.
      So bahūni vassasatasahassāni niraye pacitvā pakkāvasesena
paṭipāṭiyā pañca jātisatāni yakkho hutvā ekadivasaṃpi udarapūraṃ
āhāraṃ na labhati ekadivasampana gabbhamalaṃ udarapūraṃ labhi. Pañca
jātisatāni sunakho ahosi tadāpi ekadivasaṃ bhattavamanaṃ udarapūraṃ labhi.
Sesakāle pana tena udarapūro āhāro nāma na laddhapubbo.
Sunakhayonito pana cavitvā kāsīraṭṭhe ekasmiṃ duggatakule nibbatti.
Tassa nibbattito paṭṭhāya taṃ kulaṃ pana paramaduggatameva jātaṃ.
Nābhito uddhaṃ udakakañjikamattampi na labhi. Tassa pana
mittabindukoti nāmaṃ ahosi. Mātāpitaro chātakadukkhaṃ adhivāsetuṃ
asakkontā gaccha kāḷakaṇṇīti taṃ pothetvā nīhariṃsu. So
appaṭisaraṇo vicaranto bārāṇasiṃ agamāsi. Tadā bodhisatto bārāṇasiyaṃ
disāpāmokkho ācariyo hutvā pañcamāṇavakasatānaṃ sippaṃ vācesi.

---------------------------------------------------------------------------------------------
page8.
Tadā bārāṇasīvāsino duggatānaṃ paribbayaṃ datvā sippaṃ sikkhāpenti.
Ayampi mittabinduko bodhisattassa santike sippaṃ sikkhati. So
pharuso anovādakkhamo taṃ taṃ paharanto vicarati bodhisattena
ovādiyamānopi ovādaṃ na gaṇhāti. Taṃ nissāya āyopissa
mando jāto. Atha so māṇavakehi saddhiṃ bhaṇḍitvā ovādaṃ
agaṇhanto palāyitvā āhiṇḍanto ekaṃ paccantagāmaṃ gantvā
bhatiṃ katvā jīvati. So tattha ekāya duggatitthiyā saddhiṃ
saṃvāsaṃ kappesi. Sā taṃ nissāya dve dārake vijāyi. Gāmavāsino
amhākaṃ susāsanaṃ dussāsanaṃ āroceyyāsīti mittabindukassa bhatiṃ
datvā taṃ gāmadvāre kuṭiyā vasāpesuṃ. Tampana mittabindukaṃ
nissāya te paccantagāmavāsino sattakkhattuṃ rājadaṇḍaṃ agamaṃsu.
Sattakkhattuṃ tesaṃ gehāni jhāyiṃsu. Sattakkhattuṃ taḷākaṃ bhijji.
Te cintayiṃsu amhākaṃ pubbe imassa mittabindukassa anāgamanakāle
evarūpaṃ natthi idāni panassa āgatakālato paṭṭhāya parihāyāmāti
taṃ pothetvā nīhariṃsu. So attano dārake gahetvā aññattha
gacchanto ekaṃ amanussapariggahitaṃ aṭaviṃ pāvisi. Tatthassa amanussā
dve dārake ca bhariyañca māretvā maṃsaṃ khādiṃsu.
     So tato palāyitvā tato tato āhiṇḍanto ekaṃ gambhīraṃ nāma
paṭṭanagāmaṃ nāvāvissajjanadivaseyeva patvā kammakaro hutvā nāvaṃ
abhiruhi. Nāvā samuddapiṭṭhe sattāhaṃ gantvā sattame divase
samuddamajjhe ākoṭetvā ṭhapitā viya aṭṭhāsi. Te kāḷakaṇṇisalākaṃ

---------------------------------------------------------------------------------------------
page9.
Vicāresuṃ. Sattakkhattuṃ mittabindukasseva pāpuṇi. Manussā tassekaṃ
veḷukalāpakaṃ datvā hatthe gahetvā samudde khipiṃsu.
     Tasmiṃ khittamatte nāvā agamāsi. Mittabinduko veḷukalāpe
nipajjitvā samuddapiṭṭhe gacchanto kassapasammāsambuddhakāle
rakkhitasīlassa phalena samuddapiṭṭhe ekasmiṃ phalikavimāne catasso devadhītaro
paṭilabhitvā tāsaṃ santike sukhaṃ anubhavamāno sattāhaṃ vasi. Tā pana
vimānapetiyo sattāhaṃ sukhaṃ anubhavanti. Sattāhaṃ dukkhaṃ anubhavituṃ
gacchamāno yāva mayaṃ āgacchāma tāva idheva hohīti vatvā agamaṃsu.
Mittabinduko tāsaṃ gatakāle veḷukalāpe nipajjitvā purato gacchanto
rajatavimāne aṭṭha devadhītaro labhi tatopi aparaṃ gacchanto maṇivimāne
soḷasa kanakavimāne dvattiṃsa devadhītaro labhi tāsaṃpi vacanaṃ akatvā
purato gacchanto antaradīpake ekaṃ yakkhanagaraṃ addasa. Tatthekā
yakkhinī ajarūpena vicarati. Mittabinduko tassā yakkhinībhāvaṃ
ajānanto ajamaṃsaṃ khādissāmīti taṃ pāde aggahesi. Sā
yakkhānubhāvena taṃ ukkhipitvā khipi. So tāya khitto samuddamatthakena
gantvā bārāṇasiyaṃ parikkhāpiṭṭhe ekasmiṃ kaṇṭakagumbamatthake
patitvā pavattamāno bhūmiyaṃ patiṭṭhāsi. Tasmiñca samaye tasmiṃ
parikkhāpiṭṭhe rañño ajikā caramānā corā haranti.
Ajikagopakā core gaṇhissāmāti ekamantaṃ nilīnā aṭṭhaṃsu.
Mittabinduko pavattitvā bhūmiyaṃ ṭhito tā ajikā disvā cintesi ahaṃ
samudde ekasmiṃ dīpake ekaṃ pāde gahetvā tāya khitto idha

---------------------------------------------------------------------------------------------
page10.
Patito sace idāni ekaṃ pāde gahessāmi sā maṃ parato
samuddapiṭṭhe vimānadevatānaṃ santike khipissatīti. So evaṃ ayoniso
manasikaritvā ajikaṃ pāde gaṇhi. Sāpi gahitamattā viravi.
Ajikagopakā ito cito ca āgantvā ettakaṃ kālaṃ rājakule
ajikāya khādako esa coroti taṃ koṭṭetvā bandhitvā rañño
santikaṃ nenti. Tasmiṃ khaṇe bodhisatto pañcasatamāṇavaparivuto
nagarā nikkhamma nhāyituṃ gacchanto mittabindukaṃ disvā sañjānitvā
te manusse āha tātā ayaṃ amhākaṃ antevāsiko kasmā
naṃ gaṇhathāti. Ajikacorako ayya ekaṃ ajikaṃ pāde gaṇhi
tasmā gahitoti. Tenahetaṃ amhākaṃ dāsaṃ katvā detha amhe
nissāya jīvissatīti. Te sādhu ayyāti taṃ vissajjetvā agamaṃsu.
Atha naṃ bodhisatto mittabindukaṃ tvaṃ ettakaṃ kālaṃ kahaṃ vasīti pucchi.
So sabbaṃ attanā katakammaṃ ārocesi. Bodhisatto atthakāmānaṃ
vacanaṃ akaronto evaṃ dukkhaṃ pāpuṇātīti vatvā imaṃ gāthamāha
             yo atthakāmassa hitānukampino
             ovajjamāno na karoti sāsanaṃ
         ajāya pādaṃ olubbha mittako viya socatīti.
     Tattha atthakāmassāti vuḍḍhiṃ icchantassa. Hitānukampinoti
hitena anukampamānassa. Ovajjamānoti mudukena hitacittena
ovadiyamāno. Na karoti sāsananti anusiṭṭhiṃ na karoti dubbaco
anovādako hoti. Mittako viya socatīti yathā ayaṃ mittabinduko

---------------------------------------------------------------------------------------------
page11.
Ajāya pādaṃ gahetvā socati kilamati evaṃ niccakālaṃ socatīti
imāya gāthāya bodhisatto dhammaṃ desesi.
     Evaṃ tena therena ettake addhāne tīsuyeva attabhāvesu
kucchipūro laddhapubbo yakkhena hutvā ekadivasaṃ gabbhamalaṃ laddhaṃ
sunakhena hutvā ekadivasaṃ bhattavamanaṃ parinibbānadivase
dhammasenāpatissānubhāvena catummadhuraṃ laddhaṃ evaṃ parassa lābhantarāyakaraṇaṃ nāma
mahādosanti veditabbaṃ. Tasmiṃ pana kāle sopi ācariyo
mittabindukopi yathākammaṃ gato.
     Satthā evaṃ bhikkhave attano appalābhibhāvañca
ariyadhammalābhibhāvañca sayameva eso akāsīti imaṃ dhammadesanaṃ āharitvā
anusandhiṃ ghaṭetvā jātakaṃ samodhānesi tadā mittabinduko
losakatissatthero ahosi disāpāmokkho ācariyo pana ahamevāti.
                    Losakajātakaṃ paṭhamaṃ.
                    --------------
                      2 Kapotajātakaṃ
     yo atthakāmassāti idaṃ satthā jetavane viharanto aññataraṃ
lolabhikkhuṃ ārabbha kathesi.
     Tassa lolabhāvo navanipāte kākajātake āvibhavissati.
Tadā pana taṃ bhikkhuṃ ayaṃ bhante bhikkhu loloti satthu ārocesuṃ.
Atha naṃ satthā saccaṃ kira tvaṃ bhikkhu loloti pucchi. Āma

---------------------------------------------------------------------------------------------
page12.
Bhanteti. Satthā pubbepi tvaṃ bhikkhu lolo lolakāraṇā jīvitakkhayaṃ
patto paṇḍitāpi taṃ nissāya attano vasanaṭṭhānā parihīnāti
vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
pārāvatayoniyaṃ nibbatti. Tadā bārāṇasīvāsino puññakāmatāya
tasmiṃ tasmiṃ ṭhāne sakuṇānaṃ sukhavasanatthāya thusapacchiyo olambanti.
Tadā bārāṇasīseṭṭhinopi bhattakārako antomahānase evaṃ thusapacchiṃ
olambetvā ṭhapesi. Bodhisatto tattha vāsaṃ kappesi. So
pātova nikkhamitvā gocare caritvā sāyaṃ āgantvā tattha vasanto
kālaṃ khepesi. Athekadivasaṃ eko kāko mahānasamatthakena gacchanto
ambilānambilamacchamaṃsānaṃ dhūpanavāsaṃ ghāyitvā lobhaṃ uppādetvā
kiṃ nu kho nissāya imaṃ macchamaṃsaṃ labhissāmīti avidūre nisīditvā
pariggaṇhanto sāyaṃ bodhisattaṃ āgantvā mahānasaṃ pavisantaṃ disvā
imaṃ pārāvataṃ nissāya maṃsaṃ labhissāmīti punadivase pātova āgantvā
bodhisattassa nikkhamitvā gocaragahaṇatthāya gamanakāle piṭṭhito
piṭṭhito agamāsi. Atha naṃ bodhisatto kasmā tvaṃ samma
amhehi saddhiṃ carasīti āha. Sāmi tumhākaṃ kiriyā mayhaṃ ruccati
ito paṭṭhāya tumhe upaṭṭhahissāmīti. Samma tumhe aññagocarā
mayaṃ aññagocarā tumhehi tumhākaṃ upaṭṭhānaṃ dukkaranti. Sāmi
tumhākaṃ gocaraṃ gatakāle ahampi gocaraṃ gahetvā tumhehi saddhiṃyeva
gamissāmīti. Sādhu kevalaṃ te appamattakena bhavitabbanti evaṃ

---------------------------------------------------------------------------------------------
page13.
Bodhisatto kākaṃ ovaditvā gocare caranto tiṇabījādīni khādati.
Bodhisattassa pana gocaragahaṇakāle kāko gantvā gomayapiṇḍaṃ
apanetvā pāṇake khāditvā udaraṃ pūretvā bodhisastassa santikaṃ
āgantvā sāmi tumhe ativelaṃ caratha atibahubhakkhena nāma bhavituṃ
na vaṭṭatīti vatvā bodhisattena gocaraṃ gahetvā sāyaṃ āgacchantena
saddhiṃyeva mahānasaṃ pāvisi. Bhattakārako amhākaṃ kapoto aññaṃpi
gahetvā āgatoti vatvā kākassāpi pacchiṃ ṭhapesi. Tato
paṭṭhāya dve janā vasanti.
     Athekadivasaṃ seṭṭhissa bahuṃ macchamaṃsaṃ āhariṃsu. Taṃ ādāya
bhattakārako mahānase tattha tattha olaggesi. Kāko taṃ disvā lobhaṃ
uppādetvā sve gocarabhūmiṃ agantvā mayā idameva khāditabbanti
rattiṃ niṭaṭhunanto nipajji. Punadivase bodhisatto gocarāya gacchanto
ehi samma kākāti āha. Sāmi tumhe gacchatha mayhaṃ kucchirogo
atthīti. Samma kākānaṃ kucchirogo nāma na kadāci bhūtapubbo rattiṃ
tīsu yāmesu ekekasmiṃ yāme mucchitā honti dīpavaṭṭigilitakāle pana
tesaṃ muhuttaṃ titti hoti tvaṃ imaṃ macchamaṃsaṃ khāditukāmo bhavissasi
ehi manussaparibhogo nāma tumhākaṃ aparibhuñjiyo mā evarūpaṃ akāsi
mayā saddhiṃyeva gocarāya gacchāhīti. Na sakkomi sāmīti. Tenahi
paññāyissasi sakena kammena lobhavasaṃ agantvā appamatto hohīti
taṃ ovaditvā bodhisatto gocarāya gato. Bhattakārako nānappakāraṃ
macchamaṃsavikatiṃ sampādetvā usumaṃ nibbāpanatthaṃ bhājanāni thokaṃ

---------------------------------------------------------------------------------------------
page14.
Vivaritvā rasaparissāvanakaroṭiṃ bhājanamatthake ṭhapetvā bahi nikkhamitvā
sedaṃ puñchamāno aṭṭhāsi. Tasmiṃ khaṇe kāko pacchito sīsaṃ ukkhipitvā
bhattagehaṃ olokento tassa nikkhantabhāvaṃ ñatvā ayandāni
mayhaṃ manorathaṃ pūretvā maṃsaṃ khāditukāmo kinnu kho mahāmaṃsaṃ khādāmi
udāhu cuṇṇikaṃ maṃsanti cintetvā cuṇṇikamaṃsena nāma khippaṃ
kucchiṃ pūretuṃ na sakkā mahantaṃ maṃsakhaṇḍaṃ āharitvā pacchiyaṃ
nikkhipitvā khādamāno nipajjisāmīti pacchito uppatitvā rasakaroṭiyaṃ
nilīyi. So kirīti saddamakāsi. Bhattakārako taṃ saddaṃ sutvā
kinnu kho etanti paviṭṭho kākaṃ disvā ayaṃ duṭṭhakāko
mahāseṭṭhino pakkamaṃsaṃ khāditukāmo ahaṃ kho pana seṭṭhiṃ nissāya
jīvāmi na imaṃ bālaṃ kiṃ me imināti dvāraṃ pidhāya kākaṃ
gahetvā sakalasarīre pattāni luñcitvā allasiṅgiveraṃ loṇajīrakāya
koṭṭetvā ambilatakkena āloḷetvā tenassa sakalasarīraṃ makkhetvā
taṃ kākaṃ pacchiyaṃ khipi. So adhimattāya vedanāyābhibhūto niṭṭhunanto
nipajji. Bodhisatto sāyaṃ āgantvā taṃ byasanappattaṃ disvā
lolakāka mama vacanaṃ akatvā tava lobhaṃ nissāya mahādukkhaṃ pattosīti
vatvā imaṃ gāthamāha
                yo atthakāmassa hitānukampino
                ovajjamāno na karoti sāsanaṃ
                kapotakassa vacanaṃ akatvā
                amittahatthatthagatova setīti.

---------------------------------------------------------------------------------------------
page15.
     Tattha kapotakassa vacanaṃ akatvāti pārāvatassa hitānusāsaniṃ
vacanaṃ akatvā. Amittahatthatthagatova setīti amittānaṃ anatthakārakānaṃ
dukkhuppādakapuggalānaṃ hatthapathaṃ gato ayaṃ kāko viya so puggalo
mahantaṃ byasanaṃ patvā anusocamāno setīti.
     Bodhisatto imaṃ gāthaṃ vatvā idāni mayāpi imasmiṃ ṭhāne
na sakkā vasitunti aññattha gato. Kākopi tattheva jīvitakkhayaṃ
patto. Atha naṃ bhattakārako saddhiṃ pacchiyā gahetvā saṅkāraṭṭhāne
chaḍḍesi.
     Satthāpi na tvaṃ bhikkhu idāneva lolo pubbepi loloyeva
tañca pana te lolaṃ nissāya paṇḍitāpi sakamhā āvāsā parihīnāti
imaṃ dhammadesanaṃ āharitvā saccāni pakāsesi. Saccapariyosāne
so bhikkhu anāgāmiphalaṃ patto. Satthā anusandhiṃ ghaṭetvā jātakaṃ
samodhānesi tadā kāko lolabhikkhu ahosi pārāvato ahamevāti.
                    Kapotajātakaṃ dutiyaṃ.
                    --------------
                      3 Veḷukajātakaṃ
     yo atthakāmassāti idaṃ satthā jetavane viharanto aññataraṃ
dubbacaṃ bhikkhuṃ ārabbha kathesi.
     Taṃ hi bhagavā saccaṃ kira tvaṃ bhikkhu dubbacoti pucchitvā
saccaṃ bhanteti vutte na tvaṃ bhikkhu idāneva dubbaco pubbepi

---------------------------------------------------------------------------------------------
page16.
Dubbacoyeva dubbacatāyeva ca paṇḍitānaṃ vacanaṃ akatvā sappamukhe
jīvitakkhayaṃ pattosīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
kāsīraṭṭhe mahābhogakule nibbatto viññutaṃ patvā kāmesu ādīnavaṃ
nekkhamme ca ānisaṃsaṃ disvā kāme pahāya himvantaṃ pavisitvā
isipabbajjaṃ pabbajitvā kasiṇaparikammaṃ katvā pañcābhiññāaṭṭhasamāpattiyo
uppādetvā jhānasukhena vītināmetvā aparabhāge
mahāparivāro pañcahi tāpasasatehi parivuto gaṇasatthā hutvā
vihāsi. Atheko āsīvisapotako attano dhammatāya caranto
aññatarassa tāpasassa assamapadaṃ patto. Tāpaso tasmiṃ
puttasinehaṃ uppādetvā taṃ ekasmiṃ veḷupabbe sayāpetvā paṭijaggati.
Tassa veḷupabbe sayanato veḷukotveva nāmaṃ akaṃsu. Taṃ
puttasinehena paṭijagganato tāpasassa veḷukapitātveva nāmaṃ akaṃsu.
Tadā bodhisatto eko kira tāpaso āsīvisaṃ paṭijaggatīti sutvā
pakkositvā saccaṃ kira tvaṃ āsīvisaṃ paṭijaggasīti pucchitvā saccanti
vutte āsīvisena saddhiṃ vissāso nāma natthi mā etaṃ paṭijaggasīti
āha. Tāpaso āha so me ācariya puttonāhaṃ tena
vinā vattituṃ sakkhissāmīti. Tenahi etasseva santikā jīvitakkhayaṃ
pāpuṇissasīti. Tāpaso bodhisattassa vacanaṃ na gaṇhi āsīvisaṃpi
chaḍḍituṃ nāsakkhi. Tato katipāhaccayeneva sabbe tāpasā
phalāphalatthāya gantvā gataṭṭhāne phalāphalassa sulabhabhāvaṃ disvā dve

---------------------------------------------------------------------------------------------
page17.
Tayo divase tattheva vasiṃsu. Veḷukapitāpi tehi saddhiṃ gacchanto
āsīvisaṃ veḷupabbeyeva sayāpetvā pidahitvā gato. So puna
tāpasehi saddhiṃ dvīhatīhaccayena āgantvā veḷukassa gocaraṃ dassāmīti
veḷupabbaṃ ugghātetvā ehi puttaka chātakosīti hatthaṃ
pasāresi. Āsīviso dvīhaṃ tīhaṃ nirāhāratāya kujjhitvā
pasāritahatthaṃ ḍaṃsitvā tāpasaṃ tattheva jīvitakkhayaṃ pāpetvā araññaṃ
pāvisi. Tāpasā taṃ disvā bodhisattassa ārocesuṃ. Bodhisatto
tassa sarīrakiccaṃ kāretvā isigaṇassa majjhe nisīditvā isīnaṃ
ovādavasena imaṃ gāthamāha
              yo atthakāmassa hitānukampino
              ovajjamāno na karoti sāsanaṃ
          evaṃ so nihato seti veḷukassa yathā pitāti.
     Tattha evaṃ so nihato setīti yo hi isīnaṃ ovādaṃ na
gaṇhāti so yathā esa tāpaso āsīvisamukhe pūtibhāvaṃ patvā
nihato sayati evaṃ mahāvināsaṃ patvā nihato setīti attho.
     Evaṃ bodhisatto isigaṇaṃ ovaditvā cattāro brahmavihāre
bhāvetvā āyuhapariyosāne brahmaloke uppajji.
     Satthāpi na tvaṃ bhikkhu idāneva dubbaco pubbepi dubbaco
dubbacabhāvena ca āsīvisamukhe pūtibhāvaṃ pattosīti imaṃ dhammadesanaṃ
āharitvā anusandhiṃ ghaṭetvā jātakaṃ samodhānesi tadā

---------------------------------------------------------------------------------------------
page18.
Veḷukapitā dubbacabhikkhu ahosi sesaparisā buddhaparisā gaṇasatthā pana
ahamevāti.
                    Veḷukajātakaṃ tatiyaṃ.
                    --------------
                       4 Makasajātakaṃ
     seyyo amittoti idaṃ satthā magadhesu cārikaṃ caramāno
aññatarasmiṃ gāmake bālamanusse ārabbha kathesi.
     Tathāgato kira ekasmiṃ samaye sāvatthito magadharaṭṭhaṃ gantvā
tattha cārikaṃ caramāno aññataraṃ gāmaṃ sampāpuṇi. Sopi gāmako
yebhuyyena andhabālamanussehiyeva ussanno. Athekadivasaṃ
andhabālamanussā sannipatitvā bho amhe araññaṃ pavisitvā kammaṃ
karonte makasā khādanti tappaccayā amhākaṃ kammacchedo hoti
sabbeva dhanūni ceva āvudhāni ca ādāya gantvā makasehi saddhiṃ
yujjhitvā sabbe makase vijjhitvā chinditvāva māressāmāti
mantayitvā araññaṃ gantvā makase vijjhissāmāti aññamaññaṃ
vijjhitvā paharitvā ca dukkhappattā āgantvā antogāme ca
gāmamajjhe ca gāmadvāre ca nipajjiṃsu. Satthā bhikkhusaṅghaparivuto
taṃ gāmaṃ piṇḍāya pāvisi. Avasesā paṇḍitamanussā bhagavantaṃ
disvā gāmadvāre maṇḍapaṃ kāretvā buddhappamukhassa bhikkhusaṅghassa
mahādānaṃ datvā satthāraṃ vanditvā nisīdiṃsu. Tadā satthā tasmiṃ

---------------------------------------------------------------------------------------------
page19.
Tasmiṃ ṭhāne patite manusse disvā te upāsake pucchi bahū
ime gilānamanussā kiṃ etehi katanti. Bhante ete manussā
makasayuddhaṃ karissāmāti gantvā aññamaññaṃ vijjhitvā sayaṃ gilānā
jātāti. Satthā na idāneva andhabālamanussā makase
paharissāmāti attānaṃ paharanti pubbepi makasaṃ paharissāmāti paraṃ
paharaṇakamanussā ahesuṃyevāti vatvā tuṇhī ahosi tehi manussehi yācito
atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
vaṇijjāya jīvikaṃ kappesi. Tadā kāsīraṭṭhe ekasmiṃ paccantagāme
bahū vaḍḍhakī vasanti. Tattheko khallātavaḍḍhakī rukkhaṃ tacchati.
Athassa eko makaso tambalohathālakapiṭṭhisadise sīse nisīditvā
sattiyā paharanto viya sīsaṃ mukhatuṇḍakena vijjhi. So attano
santike nisinnaṃ puttaṃ āha tāta mayhaṃ sīsaṃ makaso sattiyā
paharanto viya vijjhati mārehi nanti. Tāta adhivāsehi
ekappahārena taṃ māressāmīti. Tasmiṃ samaye bodhisattopi attano
bhaṇḍaṃ pariyesamāno taṃ gāmaṃ patvā tassa vaḍḍhakīsālāya nisinno
hoti. Atha so vaḍḍhakī puttaṃ āha tāta imaṃ makasaṃ vārehīti.
So vāressāmi tātāti tikhiṇaṃ mahāpharasuṃ ukkhipitvā pitu
piṭṭhipasse ṭhatvā makasaṃ paharissāmīti pitu matthakaṃ dvidhā bhindi.
Vaḍḍhakī tattheva jīvitakkhayaṃ patto. Bodhisatto tassa taṃ kammaṃ
disvā paccāmittopi paṇḍito seyyo so hi daṇḍabhayenāpi

---------------------------------------------------------------------------------------------
page20.
Na manussaṃ māressatīti cintetvā imaṃ gāthamāha
               seyyo amitto matiyā upeto
               na tveva mitto mativippahīno
               makasaṃ vadhissanti hi elamūgo
               putto pitu abbhidā uttamaṅganti.
     Tattha seyyoti pavaro uttamo. Matiyā upetoti paññāya
samannāgato. Elamūgoti lālāmūgo bālo. Putto pitu
abbhidā uttamaṅganti attano bālatāya puttopi hutvā pitu
uttamaṅgaṃ matthakaṃ makasaṃ māressāmīti dvidhā bhindi tasmā
bālamittato paṇḍito amittova seyyoti.
     Imaṃ gāthaṃ vatvā bodhisatto uṭṭhāya yathākammaṃ gato.
Vaḍḍhakissāpi ñātakā sarīrakiccaṃ akaṃsu.
     Satthā evaṃ upāsakā pubbepi makasaṃ paharissāmāti paraṃ
paharaṇakamanussā ahesuṃyevāti imaṃ dhammadesanaṃ āharitvā anusandhiṃ
ghaṭetvā jātakaṃ samodhānesi tadā gāthaṃ vatvā pakkanto
paṇḍitavāṇijo pana ahameva ahosīti.
                    Makasajātakaṃ catutthaṃ.
                    --------------

---------------------------------------------------------------------------------------------
page21.
                      5. Rohiṇījātakaṃ
     seyyo amittoti idaṃ satthā jetavane viharanto ekaṃ
anāthapiṇḍikaseṭṭhino dāsiṃ ārabbha kathesi.
     Anāthapiṇḍikassa kira ekā rohiṇī nāma dāsī ahosi.
Tassā vīhippaharaṇaṭṭhāne āgantvā mahallikā mātā nipajji. Taṃ
makkhikā samparivāretvā sūciyā vijjhiyamānā viya khādanti. Sā
dhītaraṃ āha amma makkhikā maṃ khādanti etā vārehīti. Sā
vāressāmi ammāti musalaṃ ukkhipitvā mātu sarīre makkhikā
māretvā vināsaṃ pāpessāmīti mātaraṃ musalena paharitvā jīvitakkhayaṃ
pāpesi. Taṃ disvā mātā me matāti rodituṃ ārabhi. Taṃ
pavuttiṃ seṭṭhissa ārocesuṃ. Seṭṭhī tassā sarīrakiccaṃ kāretvā
vihāraṃ gantvā sabbaṃ pavuttiṃ satthu ārocesi. Satthā na kho
gahapati esā mātu sarīre makkhikā māressāmīti idāneva musalena
paharitvā mātaraṃ māresi pubbepi māresiyevāti vatvā tena yācito
atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
seṭṭhikule nibbattitvā pitu accayena seṭṭhiṭṭhānaṃ sampāpuṇi.
Tassāpi ekā rohiṇīyeva nāma dāsī ahosi. Sāpi attano
vīhippaharaṇaṭṭhānaṃ āgantvā nipannaṃ mātaraṃ makkhikā me amma
vārehīti vuttā evameva musalena paharitvā mātaraṃ jīvitakkhayaṃ

---------------------------------------------------------------------------------------------
page22.
Pāpetvā rodituṃ ārabhi. Bodhisatto taṃ pavuttiṃ sutvā amittopi
hi imasmiṃ loke paṇḍitova seyyoti cintetvā imaṃ gāthamāha
     seyyo amitto medhāvī       yañce bālānukampako
     passa rohiṇikaṃ jammiṃ           mātaraṃ hantvāna socatīti.
     Tattha medhāvīti paṇḍito ñāṇī vibhāvī. Yañce
bālānukampakoti ettha yanti liṅgavipallāso kato. Ceti nāmatthe
nipāto. Yo nāma bālo anukampako tato sataguṇena
sahassaguṇena paṇḍito amitto hontopi seyyoyevāti attho. Athavā.
Yanti paṭisedhatthe nipāto . No ce  bālānukampakoti attho.
Jamminti lāmikaṃ dandhaṃ. Mātaraṃ hantvāna socatīti makkhikaṃ
māressāmīti mātaraṃ hantvā idāni ayaṃ bālā sayameva rodati
paridevati. Iminā kāraṇena imasmiṃ loke amittopi paṇḍitova
seyyo hotīti. Bodhisatto paṇḍitaṃ pasaṃsanto imāya gāthāya
dhammaṃ desesi.
     Satthā na kho gahapati esā idāneva makkhikā māressāmīti
mātaraṃ ghātesi pubbepi ghātesiyevāti imaṃ dhammadesanaṃ āharitvā
anusandhiṃ ghaṭetvā jātakaṃ samodhānesi tadā mātāyeva mātā
ahosi dhītāyeva ca dhītā mahāseṭṭhī pana ahameva ahosīti.
                    Rohiṇījātakaṃ pañcamaṃ.
                   ----------------

---------------------------------------------------------------------------------------------
page23.
                    6. Ārāmadūsakajātakaṃ
     na ve anatthakusalenāti idaṃ satthā jetavane viharanto
aññatarasmiṃ kosalagāmake uyyānadūsakaṃ ārabbha kathesi.
     Satthā kira kosalesu cārikañcaramāno aññataraṃ gāmakaṃ
sampāpuṇi. Tattheko kuṭumbiko tathāgataṃ nimantetvā attano uyyāne
nisīdāpetvā buddhappamukhassa bhikkhusaṅghassa dānaṃ datvā bhante
yathāruciyā imasmiṃ uyyāne vicarathāti āha. Bhikkhū uṭṭhāya
uyyānapālaṃ gahetvā uyyāne vicarantā ekaṃ aṅgaṇaṭṭhānaṃ disvā
uyyānapālaṃ pucchiṃsu upāsaka imaṃ uyyānaṃ aññattha saṇḍacchāyaṃ
imasmiṃ pana ṭhāne koci rukkho vā gaccho vā natthi kiṃ nu kho
kāraṇanti. Bhante imassa uyyānassa ropanakāle eko gāmadārako
udakaṃ siñcanto imasmiṃ ṭhāne rukkhapotake uddhamūlaṃ katvā
mūlappamāṇena udakaṃ siñci te rukkhapotakā milāyitvā matā iminā
kāraṇena idaṃ ṭhānaṃ aṅgaṇaṃ jātanti. Bhikkhū satthāraṃ upasaṅkamitvā
etamatthaṃ ārocesuṃ. Satthā na bhikkhave so gāmadārako idāneva
ārāmadūsako pubbepi ārāmadūsakoyevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bārāṇasiyaṃ
nakkhattaṃ ghosayiṃsu. Nakkhattabherisaddassavanakālato paṭṭhāya
sakalanagaravāsino nakkhattanissitakā hutvā vicaranti. Tadā rañño uyyāne
bahū makkaṭā vasanti. Uyyānapālo cintesi nagare nakkhattaṃ

---------------------------------------------------------------------------------------------
page24.
Saṅghuṭṭhaṃ ime vānare udakaṃ siñcathāti vatvā ahaṃ nakkhattaṃ
kīḷissāmīti jeṭṭhakavānaraṃ upasaṅkamitvā samma vānarajeṭṭhaka idaṃ
uyyānaṃ tumhākampi bahupakāraṃ tumhe ettha pupphaphalapallavāni
khādatha nagare nakkhattaṃ saṅghuṭṭhaṃ ahaṃ nakkhattaṃ kīḷissāmi yāvāhaṃ
na āgacchāmi tāva imasmiṃ uyyāne rukkhapotakesu udakaṃ siñcituṃ
sakkhissathāti pucchi. Sādhu siñcissāmāti. Tenahi appamattā
hothāti udakaṃ siñcanatthāya tesaṃ cammakūṭe ceva dārukūṭe ca datvā
gato. Vānarā cammakūṭe ceva dārukūṭe ca gahetvā rukkhapotakesu
udakaṃ siñcanti. Atha ne vānarajeṭṭhako evamāha  bhonto vānarā
udakaṃ nāma rakkhitabbaṃ tumhe rukkhapotakesu udakaṃ siñcantā
uppāṭetvā uppāṭetvā mūlaṃ oloketvā gambhīragatesu mūlesu bahuṃ
udakaṃ siñcatha agambhīraṭṭhānesu appaṃ pacchā amhākaṃ udakaṃ dullabhaṃ
bhavissatīti. Te sādhūti sampaṭicchitvā tathā akaṃsu. Tasmiṃ
samaye eko paṇḍitapuriso rājuyyāne te vānare tathā karonte
disvā evamāha bhonto vānarā kasmā tumhe rukkhapotake
uppāṭetvā mūlappamāṇena udakaṃ siñcathāti. Te evaṃ vānarajeṭṭhako
ovadatīti āhaṃsu. So taṃ vacanaṃ sutvā aho vata bho bālā
apaṇḍitā atthaṃ karissāmāti anatthameva karontīti cintetvā
imaṃ gāthamāha
         na ve anatthakusalena       atthacariyā sukhāvahā
         hāpeti atthaṃ dummedho     kapi ārāmiko yathāti.

---------------------------------------------------------------------------------------------
page25.
     Tattha veti nipātamattaṃ. Anatthakusalenāti anatthe anāyatane
kusalena atthe āyatane kāraṇe akusalena vāti attho.
Atthacariyāti vuḍḍhikiriyā. Sukhāvahāti evarūpena anatthakusalena
kāyikacetasikasukhasaṅkhātassa atthassa cariyā na sukhāvahā na sakkā āvahitunti
attho. Kiṃkāraṇā. Ekanteneva hi hāpeti atthaṃ dummedhoti
bālapuggalo atthaṃ karissāmīti atthaṃ hāpetvā anatthameva karoti.
Kapi ārāmiko yathāti yathā ārāme niyutto ārāmarakkhanako makkaṭo
atthaṃ karissāmīti anatthameva karoti evaṃ yokoci anatthakusalo tena
na sakkā atthacariyaṃ āvahituṃ so taññeva atthaṃ hāpetiyevāti.
Evaṃ so paṇḍitapuriso imāya gāthāya vānarajeṭṭhakaṃ vigarahitvā
attano parisaṃ ādāya uyyānā nikkhami.
     Satthāpi na bhikkhave esa gāmadārako idāneva ārāmadūsako
pubbepi ārāmadūsakoyevāti imaṃ dhammadesanaṃ āharitvā anusandhiṃ
ghaṭetvā jātakaṃ samodhānesi tadā vānarajeṭṭhako
ārāmadūsakagāmadārako ahosi paṇḍitapuriso pana ahamevāti.
                  Ārāmadūsakajātakaṃ chaṭṭhaṃ.
                  ------------------

---------------------------------------------------------------------------------------------
page26.
                      7. Vāruṇijātakaṃ
     na ve anatthakusalenāti idaṃ satthā jetavane viharanto
vāruṇidūsakaṃ ārabbha kathesi.
     Anāthapiṇḍikassa kira sahāyo eko vāruṇibāṇijo tikhiṇaṃ
vāruṇiṃ yojetvā hiraññasuvaṇṇādīni gahetvā vikkiṇanto mahājane
sannipatite tāta tvaṃ dātabbamūlaṃ gahetvā vāruṇiṃ dehīti antevāsikaṃ
āṇāpetvā sayaṃ nhāyituṃ agamāsi. Antevāsiko mahājanassa
vāruṇiṃ dento te manusse antarantarā loṇasakkaraṃ āharāpetvā
khādante disvā surā aloṇikā bhavissati loṇamettha
pakkhipissāmīti surācāṭiyaṃ nāḷimattaṃ loṇaṃ pakkhipitvā tesaṃ suraṃ adāsi.
Te mukhaṃ pūretvā chaḍḍetvā kinte katanti pucchiṃsu. Tumhe
suraṃ pivitvā loṇaṃ āharāpente disvā loṇena yojesinti.
Evarūpaṃ nāma vāruṇiṃ nāsesi bālāti taṃ garahitvā uṭṭhāyuṭṭhāya
pakkamanti. Vāruṇivāṇijo āgantvā ekampi adisvā
vāruṇipāyakā kahaṃ gatāti pucchi. So tamatthaṃ ārocesi. Atha naṃ
ācariyo bāla evarūpā nāma vāruṇi te nāsitāti garahitvā gantvā
imaṃ kāraṇaṃ anāthapiṇḍikassa ārocesi. Anāthapiṇḍiko atthidāni
me kathāpābhatanti jetavanaṃ gantvā satthāraṃ vanditvā etamatthaṃ
ārocesi. Satthā na esa gahapati idāneva vāruṇidūsako pubbepi
vāruṇidūsakoyevāti vatvā tena yācito atītaṃ āhari.

---------------------------------------------------------------------------------------------
page27.
     Atīte bārāṇasiyaṃ brahmadatte rajjaṃ kārente bodhisatto
bārāṇasīseṭṭhī ahosi. Taṃ upanissāya eko vāruṇibāṇijo
jīvati. So tikhiṇaṃ suraṃ yojetvā imaṃ vikkiṇāhīti antevāsikaṃ
vatvā nhāyituṃ gato. Tasmiṃ gatamatteyeva surāya loṇaṃ
pakkhipitvā imināva nayena suraṃ vināsesi. Athassa ācariyo āgantvā
taṃ kāraṇaṃ ñatvā seṭṭhissa ārocesi. Seṭṭhī anatthakusalā
nāma bālā atthaṃ karissāmāti anatthameva karontīti vatvā imaṃ
gāthamāha
         na ve anatthakusalena     atthacariyā sukhāvahā
         hāpeti atthaṃ dummedho   koṇḍañño vāruṇiṃ yathāti.
     Tattha koṇḍañño vāruṇiṃ yathāti yathā ayaṃ koṇḍaññanāmako
antevāsiko atthaṃ karissāmīti loṇaṃ pakkhipitvā vāruṇiṃ
hāpesi parihāpesi vināsesi evaṃ sabbopi anatthakusalo atthaṃ
hāpetīti. Bodhisatto imāya gāthāya dhammaṃ desesi.
     Satthāpi na eso gahapati idāneva vāruṇidūsako pubbepi
vāruṇidūsakoyevāti vatvā anusandhiṃ ghaṭetvā jātakaṃ samodhānesi
tadā vāruṇidūsako vāruṇidūsakova ahosi bārāṇasīseṭṭhī pana
ahamevāti.
                  Vāruṇidūsakajātakaṃ sattamaṃ.
                     -------------

---------------------------------------------------------------------------------------------
page28.
                     8. Vedabbajātakaṃ
     anupāyena yo atthanti idaṃ satthā jetavane viharanto
dubbacabhikkhuṃ ārabbha kathesi.
     Tañhi bhikkhuṃ satthā na tvaṃ bhikkhu idāneva dubbaco pubbepi
dubbacoyeva teneva kāraṇena paṇḍitānaṃ vacanaṃ akatvā tiṇhena
asinā dvidhā katvā chinno hutvā magge nipatittha tañca ekakaṃ
nissāya purisasahassaṃ jīvitakkhayaṃ pattanti vatvā atītaṃ āhari.
     Atīte bārāṇasiyaṃ brahmadatte rajjaṃ kārente ekasmiṃ gāmake
aññataro brāhmaṇo vedabbaṃ nāma mantaṃ jānāti. So kira
manto anaggho mahāraho nakkhattayoge laddhe taṃ mantaṃ parivattetvā
ākāse olokite ākāsato sattaratanavassaṃ vassi. Tadā
bodhisatto tassa brāhmaṇassa santike sippaṃ uggaṇhāti.
Athekadivasaṃ brāhmaṇo bodhisattaṃ ādāya kenacideva karaṇīyena attano
gāmā nikkhamitvā cetiraṭṭhaṃ agamāsi. Antarāmagge ca ekasmiṃ
araññaṭṭhāne pañcasatā pesanakacorā nāma panthaghātaṃ karonti. Te
bodhisattañca vedabbabrāhmaṇañca gaṇhiṃsu. Kasmā panete pesanakacorāti
vuccanti. Te kira dve jane gahetvā ekaṃ dhanāharaṇatthāya
pesenti tasmā pesanakacorātveva vuccanti. Tepi ca ekasmiṃ
araññaṭṭhāne ṭhitā pitāputte gahetvā pitaraṃ tvaṃ amhākaṃ dhanaṃ
āharitvā puttaṃ gahetvā yāhīti vadanti. Etenupāyena mātādhītaro

---------------------------------------------------------------------------------------------
page29.
Gahetvā mātaraṃ vissajjenti jeṭṭhakakaniṭṭhe gahetvā jeṭṭhakabhātikaṃ
vissajjenti  ācariyantevāsike gahetvā antevāsikaṃ vissajjenti.
     Te tasmiṃpi kāle vedabbabrāhmaṇaṃ gahetvā bodhisattaṃ
vissajjesuṃ. Bodhisatto ācariyaṃ vanditvā ahamekāhadvīhaccayena
āgamissāmi tumhe mā bhāyittha apica kho pana mama vacanaṃ
karotha ajja dhanavassāpanakanakkhattayogo bhavissati mā kho tumhe
dukkhaṃ asahantā mantaṃ parivattetvā dhanaṃ vassāpayittha sace
vassāpessatha tumhe ca vināsaṃ pāpuṇissatha ime pañcasatā corā
ghātessantīti evaṃ ācariyaṃ ovaditvā dhanatthāya agamāsi. Corāpi
suriye aṭṭhaṅgate brāhmaṇaṃ bandhitvā nipajjāpesuṃ. Taṃ khaṇaññeva
pācīnalokadhātuto paripuṇṇacandamaṇḍalaṃ uṭṭhahi. Brāhmaṇo
nakkhattaṃ olokento dhanavassāpanakanakkhattayogo laddho kiṃ me
dukkhena anubhūtena mantaṃ parivattetvā ratanavassaṃ vassāpetvā corānaṃ
dhanaṃ datvā yathāsukhaṃ gamissāmīti cintetvā core āmantesi bhonto
corā tumhe maṃ kimatthāya gaṇhathāti. Dhanatthāya ācariyāti.
Sace bho dhanena attho khippaṃ maṃ bandhanā mocetvā sīsaṃ nhāpetvā
ahatavatthāni acchādāpetvā gandhehi vilimpāpetvā pupphāni
pilandhāpetvā ṭhapethāti. Corā tassa kathaṃ sutvā tathā akaṃsu. Brāhmaṇo
nakkhattayogaṃ ñatvā mantaṃ parivattetvā ākāsaṃ olokesi.
Tāvadeva ākāsā ratanāni patiṃsu. Corā dhanaṃ saṅkaḍḍhitvā
uttarāsaṅgesu bhaṇḍikaṃ katvā pāyiṃsu. Brāhmaṇopi tesaṃ pacchatova

---------------------------------------------------------------------------------------------
page30.
Agamāsi. Atha te core aññe pañcasatā corā gaṇhiṃsu.
Kimatthaṃ amhe gaṇhathāti ca vutte dhanatthāyāti āhaṃsu. Yadi
vo dhanenattho etaṃ brāhmaṇaṃ gaṇhatha eso ākāsaṃ
oloketvā dhanaṃ vassāpeti amhākaṃ cetaṃ eteneva dinnanti. Corā
core vissajjetvā amhākampi dhanaṃ dehīti brāhmaṇaṃ gaṇhiṃsu.
Brāhmaṇo ahaṃ tumhākaṃ dhanaṃ dadeyyaṃ dhanavassāpanakanakkhattayogo
pana ito saṃvaccharamatthake bhavissati yadi vo dhanena attho adhivāsetha
tadā dhanavassaṃ vassāpessāmīti āha. Corā kujjhitvā ambho
duṭṭhabrāhmaṇa aññesaṃ idāneva dhanaṃ vassāpetvā amhe aññaṃ
saṃvaccharaṃ adhivāsāpesīti tiṇhena asinā brāhmaṇaṃ dvidhā chinditvā
magge chaḍḍetvā vegena anubandhitvā tehi corehi saddhiṃ yujjhitvā
te sabbepi māretvā dhanaṃ ādāya puna dve koṭṭhāsā hutvā
aññamaññaṃ yujjhitvā aḍḍhateyyāni purisasatāni ghātetvā
etenupāyena yāva dve janā avasiṭṭhā ahesuṃ tāva aññamaññaṃ
ghātayiṃsu. Evantaṃ purisasahassaṃ vināsaṃ pattaṃ.
     Te pana dve janā upāyena taṃ dhanaṃ āharitvā ekasmiṃ gāmasamīpe
gahanaṭṭhāne dhanaṃ paṭicchādetvā eko khaggaṃ gahetvā rakkhanto
nisīdi eko taṇḍule gahetvā bhattaṃ pacāpetuṃ gāmaṃ pāvisi.
Lobho ca nāmeso vināsamūlamevāti. Dhanasantike nisinno cintesi
tasmiṃ āgate idaṃ dhanaṃ dvekoṭṭhāsaṃ bhavissati yannūnāhaṃ taṃ āgatamattameva
khaggena paharitvā ghāteyyanti. So khaggaṃ sannayhitvā tassa

---------------------------------------------------------------------------------------------
page31.
Āgamanaṃ olokento nisīdi. Itaropi cintesi taṃ dhanaṃ dvekoṭṭhāsaṃ
bhavissati yannūnāhaṃ bhatte visaṃ pakkhipitvā taṃ purisaṃ bhojetvā
jīvitakkhayaṃ pāpetvā ekakova dhanaṃ gaṇheyyanti. So niṭṭhite bhatte
sayaṃ bhuñjitvā sesake visaṃ pakkhipitvā taṃ ādāya tattha agamāsi.
Taṃ bhattaṃ otāretvā ṭhitamattameva itaro khaggena dvidhā chinditvā
paṭicchannaṭṭhāne chaḍḍetvā taṃ bhattaṃ bhuñjitvā sayampi tattheva
jīvitakkhayaṃ pāpuṇi. Evaṃ taṃ dhanaṃ nissāya sabbe vināsaṃ pāpuṇiṃsu.
     Bodhisattopi kho ekāhadvīhaccayenapi dhanaṃ ādāya āgato
tasmiṃ ṭhāne ācariyaṃ adisvā vippakiṇṇaṃ pana dhanaṃ disvā ācariyena
mama vacanaṃ akatvā dhanaṃ vassāpitaṃ bhavissati sabbehi vināsaṃ pattehi
bhavitabbanti mahāmagge pāyāsi. Gacchanto ācariyaṃ mahāmagge
dvidhā chinnaṃ  disvā mama vacanaṃ akatvā matoti dārūni uddharitvā
citakaṃ katvā ācariyaṃ jhāpetvā vanapupphehi pūjetvā purato gacchanto
jīvitakkhayaṃ patte pañcasate purato aḍḍhateyyasateti anukkamena
avasāne dve jane jīvitakkhayaṃ patte disvā cintesi imaṃ dvīhi
onaṃ purisasahassaṃ vināsaṃ pattaṃ aññehi dvīheva corehi bhavitabbaṃ
tepi santhambhituṃ na sakkhissanti kahaṃ nu kho te gatāti gacchanto
tesampi taṃ dhanaṃ ādāya gahanaṭṭhānaṃ paviṭṭhamaggaṃ disvā gacchanto
bhaṇḍikabandhassa dhanassa rāsiṃ disvā ekaṃ bhattapāṭiṃ avattharitvā
mataṃ addasa. Tato idaṃ nāma tehi kataṃ bhavissatīti sabbaṃ ñatvā
kahaṃ nu kho so purisoti vicinanto tampi paṭicchannaṭṭhāne apaviṭṭhaṃ

---------------------------------------------------------------------------------------------
page32.
Disvā amhākaṃ ācariyo mama vacanaṃ akatvā attano dubbacabhāvena
attanāpi vināsaṃ patto aparaṃpi tena purisasahassaṃ vināsitaṃ anupāyena
vata akāraṇena attano vuḍḍhiṃ paṭṭhayamānā amhākaṃ ācariyo
viya mahāvināsameva pāpuṇissantīti cintetvā imaṃ gāthamāha
         anupāyena yo atthaṃ    icchati so vihaññati
         cetā haniṃsu vedabbaṃ    sabbe te byasanamajjhagunti.
     Tattha so vihaññatīti so anupāyena attano atthaṃ vuḍḍhiṃ
sukhaṃ icchāmīti akāle vāyāmaṃ karonto puggalo vihaññati kilamati
mahāvināsaṃ pāpuṇāti. Cetāti cetiraṭṭhavāsino corā. Haniṃsu
vedabbanti vedabbamantavasena vedabboti laddhanāmaṃ brāhmaṇaṃ
haniṃsu. Sabbe te byasanamajjhagunti tepi ca sabbe anavasesā
aññamaññaṃ ghātayamānā byasanaṃ adhigacchiṃsu paṭilabhiṃsu.
     Evaṃ bodhisatto yathā amhākaṃ ācariyo anupāyena aṭṭhāne
parakkamaṃ karonto dhanaṃ vassāpetvā attanāpi jīvitakkhayaṃ patto
aññesañca pañcannampi janasatānaṃ vināsapaccayo jāto evameva
yo aññopi anupāyena attano atthaṃ icchanto vāyāmaṃ karissati
sabbo so attanāva vinassissati paresañca vināsapaccayo bhavissatīti
vanaṃ unnādetvā devatāsu sādhukāraṃ dadamānāsu imāya gāthāya
dhammaṃ desetvā taṃ dhanaṃ upāyena attano gehaṃ āharitvā dānādīni
puññāni katvā yāvatāyukaṃ ṭhatvā jīvitapariyosāne saggapathaṃ
pūrayamāno agamāsi.

---------------------------------------------------------------------------------------------
page33.
     Satthāpi na tvaṃ bhikkhu idāneva dubbaco pubbepi dubbacova
dubbacattā pana mahāvināsaṃ pattosīti imaṃ dhammadesanaṃ āharitvā
jātakaṃ samodhānesi tadā vedabbabrāhmaṇo dubbacabhikkhu ahosi
antevāsiko pana ahamevāti.
                   Vedabbajātakaṃ aṭṭhamaṃ.
                     ------------
                     9. Nakkhattajātakaṃ
     nakkhattaṃ paṭimānentanti idaṃ satthā jetavane viharanto aññataraṃ
ājīvakaṃ ārabbha kathesi.
     Sāvatthiyaṃ kira ekaṃ kuladhītaraṃ janapade eko kulaputto attano
puttassa vāretvā asukadivase nāma gaṇhissāmāti divasaṃ ṭhapetvā
tasmiṃ divase sampatte attano kulupakaṃ ājīvakaṃ pucchi bhante
ajja mayaṃ ekaṃ maṅgalaṃ karissāma sobhanaṃ nu kho nakkhattanti.
So ayaṃ maṃ paṭhamaṃ apucchitvāva divasaṃ ṭhapetvā idāni paṭipucchati
hotu sikkhāpessāmi nanti kujjhitvā ajja asobhanaṃ nakkhattaṃ
mā ajja maṅgalaṃ  karittha sace karittha mahāvināso bhavissatīti āha.
Kulamanussā tassa saddahitvā taṃ divasaṃ na gacchiṃsu. Nagaravāsino
sabbaṃ maṅgalakiriyaṃ katvā tesaṃ anāgamanaṃ disvā tehi ajja divaso
ṭhapito no ca kho āgatā amhākampi bahuṃ khayaṃ kammaṃ gataṃ kinno

---------------------------------------------------------------------------------------------
page34.
Tehi amhākaṃ dhītaraṃ aññassa dassāmāti yathākateneva maṅgalena
dhītaraṃ aññassa kulassa adaṃsu. Itare punadivase āgantvā detha
no dārikanti āhaṃsu. Atha te sāvatthīvāsino janapadavāsino
nāma tumhe chinnakagahapatikā pāpamanussā divasaṃ ṭhapetvā avaññāya
na āgatā āgamanamaggeneva paṭigacchatha amhehi aññassa dārikā
dinnāti paribhāsiṃsu. Te tehi saddhiṃ kalahaṃ katvā dārikaṃ alabhitvā
yathāgatamaggeneva gatā. Tenapi ājīvakena tesaṃ manussānaṃ
maṅgalantarāyassa katabhāvo bhikkhūnaṃ antare pākaṭo jāto. Te ca bhikkhū
dhammasabhāyaṃ sannipatitvā āvuso ājīvakena kulassa maṅgalantarāyo
katoti kathayamānā nisīdiṃsu. Satthā āgantvā kāya nuttha bhikkhave
etarahi kathāya sannisinnāti pucchi. Te imāya nāmāti kathayiṃsu.
Na bhikkhave idāneva ājīvako tassa kulassa maṅgalantarāyaṃ karoti
pubbepi etesaṃ kujjhitvā maṅgalantarāyaṃ akāsiyevāti vatvā atītaṃ
āhari.
     Atīte bārāṇasiyaṃ brahmadatte rajjaṃ kārente nagaravāsino
janapadavāsīnaṃ dhītaraṃ vāretvā divasaṃ ṭhapetvā attano kulupakaṃ ājīvakaṃ
pucchiṃsu bhante ajja amhākaṃ ekā maṅgalakiriyā sobhanaṃ nu
kho nakkhattanti. So ime  attano ruciyā divasaṃ vavaṭṭhapetvā
idāni maṃ pucchantīti kujjhitvā ajja nesaṃ maṅgalantarāyaṃ karissāmīti
cintetvā ajja asobhanaṃ nakkhattaṃ sace karotha mahāvināsaṃ
pāpuṇissathāti āha. Te tassa saddahitvā na gamiṃsu. Janapadavāsino

---------------------------------------------------------------------------------------------
page35.
Tesaṃ anāgamanaṃ ñatvā te ajja divasaṃ ṭhapetvāpi na āgatā kinno
tehi aññesaṃ dhītaraṃ dassāmāti aññesaṃ dhītaraṃ adaṃsu. Nagaravāsino
punadivase āgantvā dārikaṃ yāciṃsu. Jānapadā tumhe nagaravāsino
nāma chinnakagahapatikā divasaṃ ṭhapetvā dārikaṃ na gaṇhatha mayaṃ
tumhākaṃ anāgamanabhāvena aññesaṃ adamhāti. Mayaṃ ājīvakaṃ pucchitvā
nakkhattaṃ na sobhananti nāgatā detha no dārikanti. Amhehi
tumhākaṃ anāgamanabhāvena aññesaṃ dinnā idāni dinnadārikaṃ kathaṃ
puna ānessāmāti. Evantesu aññamaññaṃ kalahaṃ karontesu eko
nagaravāsipaṇḍitapuriso ekena kammena janapadaṃ gantvā tesaṃ
nagaravāsīnaṃ mayaṃ ājīvakaṃ pucchitvā nakkhattassa  asobhanabhāvena nāgatāti
kathentānaṃ sutvā nakkhattena ko attho nanu dārikāya laddhabhāvo
nakkhattanti vatvā imaṃ gāthamāha
         nakkhattaṃ paṭimānentaṃ     attho bālaṃ upaccagā
         attho atthassa nakkhattaṃ   kiṃ karissanti tārakāti.
     Tattha paṭimānentanti olokentaṃ idāni nakkhattaṃ bhavissati
idāni bhavissatīti āgamayamānanti attho. Attho bālaṃ upaccagāti
etaṃ nagaravāsikaṃ bālaṃ dārikapaṭilābhasaṅkhāto attho atikkanto.
Attho atthassa nakkhattanti yaṃ atthaṃ pariyesanto carati so
paṭiladdho atthova atthassa nakkhattannāma. Kiṃ karissanti tārakāti
itare pana ākāse tārakā kiṃ karissanti kataraṃ atthaṃ sādhessantīti
attho.

---------------------------------------------------------------------------------------------
page36.
     Nagaravāsino kalahaṃ katvā dārikaṃ alabhitvāva agamaṃsu.
     Satthāpi na bhikkhave esa ājīvako idānevassa kulassa
maṅgalantarāyaṃ karoti pubbepi akāsiyevāti imaṃ dhammadesanaṃ āharitvā
anusandhiṃ ghaṭetvā jātakaṃ samodhānesi tadā ājīvako etarahi ājīvako
ahosi tānipi kulāni idāni kulāneva gāthaṃ vatvā ṭhitapaṇḍitapuriso
pana ahamevāti.
                    Nakkhattajātakaṃ navamaṃ.
                      -----------
                     10. Dummedhajātakaṃ
     dummedhānanti idaṃ satthā jetavane viharanto lokatthacariyaṃ
ārabbha kathesi. Sā dvādasanipāte mahākaṇhajātake āvibhavissati.
     Atīte bārāṇasiyaṃ brahmadatte rajjaṃ kārente bodhisatto
tassa rañño aggamahesiyā kucchimhi paṭisandhiṃ gaṇhi. Tassa
mātu kucchito nikkhantassa nāmagahaṇadivase brahmadattakumāroti
nāmaṃ akaṃsu. So soḷasavassuddesiko hutvā takkasilāyaṃ sippaṃ
uggaṇhitvā tiṇṇaṃ vedānaṃ pāraṃ gantvā aṭṭhārasannaṃ
vijjaṭṭhānānaṃ nipphattiṃ pāpuṇi. Athassa pitā uparajjaṃ adāsi. Tasmiṃ
samaye bārāṇasiyaṃ manussā devatāmaṅgalikā honti devataṃ namassanti
bahū ajeḷaka kukkuṭa sūkarādayo vadhitvā nānappakārehi pupphagandhehi ceva
maṃsalohitehi ca balikammaṃ karonti. Bodhisatto cintesi idāni

---------------------------------------------------------------------------------------------
page37.
Sattā devatāmaṅgalikā pāṇavadhaṃ karonti mahājano yebhuyyena
adhammasmiṃyeva niviṭṭho ahaṃ pitu accayena rajjaṃ labhitvā ekampi
akilametvā upāyeneva pāṇavadhaṃ kātuṃ na dassāmīti. So ekadivasaṃ
rathaṃ abhiruyha nagarā nikkhamanto addasa ekasmiṃ mahante vaṭarukkhe
mahājanaṃ sannipatitaṃ tasmiṃ rukkhe nibbattadevatāya santike
puttadhītuyasadhanādīsu yaṃ yaṃ icchati taṃ taṃ paṭṭhentaṃ. So rathā oruyha
taṃ rukkhaṃ upasaṅkamitvā gandhapupphehi pūjetvā udakena abhisekaṃ katvā
rukkhaṃ padakkhiṇaṃ katvā devatāmaṅgaliko viya hutvā devataṃ namassitvā
rathaṃ abhiruyha nagarameva pāvisi. Tato paṭṭhāya imināva niyāmena
antarantare tattha gantvā devatāmaṅgaliko viya pūjaṃ karoti.
So aparena samayena pitu accayena rajje patiṭṭhāya catasso agatiyo
vajjetvā dasa rājadhamme akopento dhammena rajjaṃ kārento
cintesi mayhaṃ manoratho matthakaṃ patto rajje patiṭṭhitosmi
yaṃ panāhaṃ pubbe ekaṃ atthaṃ vicintayiṃ idāni taṃ matthakaṃ pāpessāmīti.
Amacce ca brāhmaṇagahapatikādayo ca sannipātāpetvā
āmantesi jānātha bho mayā kena kāraṇena rajjaṃ pattanti.
Na jānāma devāti. Ahaṃ asukannāma vaṭarukkhaṃ gandhādīhi pūjetvā
añjaliṃ paggahetvā namassamāno diṭṭhapubboti. Āma devāti.
Tadāhaṃ paṭṭhanaṃ akāsiṃ sace rajjaṃ pāpuṇissāmi balikammante
karissāmīti mayā tassā devatāya ānubhāvena idaṃ rajjaṃ laddhaṃ
idāni tassā balikammaṃ karissāmi tumhe papañcaṃ akatvā khippaṃ

---------------------------------------------------------------------------------------------
page38.
Devatāya balikammaṃ sajjethāti. Kiṃ gaṇhāma devāti. Bhonto
ahaṃ devatāya āyācamāno ye ca mayhaṃ rajje pāṇātipātādīni
pañcavidhadussīlakammāni dasa akusalakammapathe samādāya vattissanti te
ghātetvā antavaṭṭimaṃsalohitādīhi balikammaṃ karissāmīti āyāciṃ tasmā
tumhe evaṃ bheriñcārāpetha amhākaṃ rājā uparājakāleyeva evaṃ
āyāci sacāhaṃ rajjaṃ pāpuṇissāmi ye me rajje dussīlā bhavissanti
te sabbe ghātāpetvā balikammaṃ karissāmīti so idāni pañcavidhaṃ
dussīlakammaṃ samādāya vattamānānaṃ dussīlānaṃ sahassaṃ ghātāpetvā
tesaṃ hadayamaṃsādīni gāhāpetvā devatāya balikammaṃ kārāpetukāmo
evaṃ nagaravāsino jānantūti. Evañca  pana vatvā yedāni ito
paṭṭhāya dussīlakamme vattissanti tesaṃ sahassaṃ ghātetvā yaññaṃ
yajitvā āyācanato muccissāmīti etamatthaṃ pakāsento imaṃ gāthamāha
         dummedhānaṃ sahassena      yañño me upayācito
         idāni khohaṃ yajissāmi     bahu adhammiko janoti.
     Tattha dummedhānaṃ sahassenāti idaṃ kammaṃ kātuṃ vaṭṭati
idaṃ na vaṭṭatīti ajānanabhāvena dasasu vā pana akusalakammapathesu
samādāya vattanabhāvena dummedhā etesanti dummedhā tesaṃ dummedhānaṃ
nippaññānaṃ bālapuggalānaṃ gaṇitvā gahitena sahassena. Yañño
me upayācitoti mayā devataṃ upasaṅkamitvā evaṃ yajissāmīti yañño
yācito. Idāni khohaṃ yajissāmīti so ahaṃ iminā āyācanena
rajjassa paṭiladdhattā idāni yajissāmi. Kiṃkāraṇā. Idāni hi bahu

---------------------------------------------------------------------------------------------
page39.
Adhammiko jano tasmā idāneva naṃ gahetvā balikammaṃ karissāmīti.
     Amaccā bodhisattassa vacanaṃ sutvā sādhu devāti
dvādasayojanike bārāṇasīnagare bheriñcārāpesuṃ. Bheriyā āṇaṃ sutvā
ekampi dussīlakammaṃ samādāya ṭhito ekapurisopi nāhosi. Iti
yāva bodhisatto rajjaṃ kāresi tāva ekapuggalopi pañcasu vā
dasasu vā dussīlakammesu ekampi kammaṃ karonto na paññāyittha.
Evaṃ bodhisatto ekapuggalampi akilamanto sakalaraṭṭhavāsino sīlaṃ
rakkhāpetvā sayampi dānādīni puññāni karitvā jīvitapariyosāne
attano parisaṃ ādāya devanagaraṃ pūrento agamāsi .
     Satthāpi na bhikkhave tathāgato idāneva lokassa atthaṃ
carati pubbepi cariyevāti imaṃ dhammadesanaṃ āharitvā anusandhiṃ
ghaṭetvā jātakaṃ samodhānesi tadā parisā buddhaparisā ahesuṃ
bārāṇasīrājā pana ahamevāti.
                   Dummedhajātakaṃ  dasamaṃ.
                  Atthakāmavaggo pañcamo.
                     Paṭhamaṃ paṇṇāsakaṃ.
                    ---------------

---------------------------------------------------------------------------------------------
page40.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page41.
                    6. Āsiṃsavaggavaṇṇanā
                     ------------
                     1. Mahāsīlavajātakaṃ
     āsiṃsetheva purisoti idaṃ satthā jetavane viharanto
ossaṭṭhaviriyaṃ bhikkhuṃ ārabbha kathesi.
     Taṃ hi satthā saccaṃ kira tvaṃ bhikkhu ossaṭṭhaviriyoti  pucchitvā
āma bhanteti vutte kasmā tvaṃ bhikkhu evarūpe niyyānikasāsane
pabbajitvā viriyaṃ ossajji pubbe paṇḍitā rajjā parihāyitvāpi
attano viriye ṭhatvāva naṭṭhampi yasaṃ puna uppādayiṃsūti vatvā
atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
rañño aggamahesiyā kucchimhi nibbatto. Tassa nāmagahaṇadivase
sīlavakumāroti nāmaṃ akaṃsu. So soḷasavassuddesiko sabbasippesu
nipphattiṃ patvā aparabhāge pitu accayena rajje patiṭṭhito
mahāsīlavarājā nāma ahosi dhammiko dhammarājā. So nagarassa
catūsu dvāresu catasso majjhe ekaṃ nivesanadvāre ekanti cha dānasālāyo
kāretvā kapaṇaddhikānaṃ dānaṃ deti sīlaṃ rakkhati uposathakammaṃ
karoti khantimettānuddayasampanno aṅke nisinnaṃ puttaṃ paritosayamāno

---------------------------------------------------------------------------------------------
page42.
Viya sabbasatte paritosayamāno dhammena rajjaṃ kāresi. Tasseko
amacco antepure padussitvā aparabhāge pākaṭo jāto.
Amaccā rañño  ārocesuṃ. Rājā pariggaṇhanto attanā
paccakkhato ñatvā taṃ amaccaṃ pakkosāpetvā andhabāla ayuttante
kataṃ na tvaṃ mama vijite vasituṃ arahasi attano dhanañca puttadārañca
gahetvā aññattha yāhīti raṭṭhā pabbājesi.
     So kāsīraṭṭhaṃ atikkamma kosalajanapadaṃ gantvā kosalarājānaṃ
upaṭṭhahanto anukkamena rañño abbhantare vissāsiko jāto. So
ekadivasaṃ kosalarājānaṃ āha deva bārāṇasīrajjaṃ nāma
nimmakkhikamadhupaṭalasadisaṃ rājā atimuduko appeneva balavāhanena sakkā
bārāṇasīrajjaṃ gaṇhitunti. Rājā tassa vacanaṃ sutvā
bārāṇasīrajjaṃ nāma mahā ayañca appeneva balavāhanena sakkā
bārāṇasīrajjaṃ gaṇhitunti āha kiṃ nu kho payuttakacoro siyāti cintetvā
payuttakosi maññeti āha. Nāhaṃ deva payuttako saccameva
vadāmi sace me na saddahatha manusse pesetvā paccantagāmaṃ
hanāpetha te manusse gahetvā attano santakaṃ corānaṃ dhanaṃ
datvā vissajjessatīti. Rājā ayaṃ ativiya sūro hutvā kathesi
vīmaṃsissāmi tāva nanti attano purise pesetvā bārāṇasīrañño
paccantagāmaṃ hanāpesi. Te core gahetvā bārāṇasīrañño
dassesuṃ. Rājā te disvā tātā kasmā gāmaṃ hanathāti
pucchi. Jīvituṃ asakkontā devāti. Atha kasmā mama santikaṃ

---------------------------------------------------------------------------------------------
page43.
Na āgamittha itodāni paṭṭhāya evarūpaṃ mā karitthāti tesaṃ dhanaṃ
datvā vissajjesi. Te gantvā kosalarañño taṃ pavuttiṃ ārocesuṃ.
So ettakenāpi gantuṃ avisahanto puna majjhe janapadaṃ hanāpesi.
Tepi core rājā tatheva dhanaṃ datvā vissajjesi. So ettakenapi
agantvā puna pesetvā antaravīthiṃ vilumpāpesi. Rājāpi tesaṃ
corānaṃ dhanaṃ datvā vissajjesiyeva. Tadā kosalarājā ativiya
dhammiko rājāti ñatvā bārāṇasīrajjaṃ gahessāmīti balavāhanaṃ
ādāya niyyāsi.
     Tadā pana bārāṇasīrañño mattavāraṇepi abhimukhaṃ āgacchante
anivattanadhammā asuniyāpi sīse patantiyā asantāsanasabhāvā
sīlavamahārājassa ruciyā sati sakalajambūdīpe rajjaṃ gahetuṃ samatthā
sahassamattā abhejjavarasūrā mahāyodhā honti. Te kosalarājā
gacchatīti sutvā rājānaṃ upasaṅkamitvā deva kosalarājā kira
bārāṇasīrajjaṃ gaṇhissāmīti āgacchati gacchāma mayaṃ amhākaṃ
rajjasīmaṃ anokkantameva naṃ pothetvā gaṇhāmāti vadiṃsu. Rājā
tātā maṃ nissāya aññesaṃ kilamanakiccaṃ natthi rajjatthiko rajjaṃ
gaṇhatu mā gamitthāti nivāresi. Kosalarājā rajjasīmaṃ
atikkamitvā janapadamajjhaṃ pāvisi. Amaccā punapi rājānaṃ
upasaṅkamitvā tatheva vadiṃsu. Rājā purimanayeneva nivāresi. Kosalarājā
bahinagareyeva ṭhatvā rajjaṃ vā detu yuddhaṃ vāti sīlavamahārājassa
sāsanaṃ pesesi. Rājā taṃ sutvā natthi tayā saddhiṃ yuddhaṃ

---------------------------------------------------------------------------------------------
page44.
Rajjaṃ gaṇhatūti paṭisāsanaṃ pesesi. Punapi amaccā rājānaṃ
upasaṅkamitvā deva na mayaṃ kosalarañño nagaraṃ pavisituṃ dema
bahinagareyeva pothetvā gaṇhāmāti āhaṃsu. Rājā purimanayeneva
nivāretvā nagaradvārāni avāpurāpetvā saddhiṃ amaccasahassena
mahātale pallaṅkamajjhe nisīdi. Kosalarājā mahantena balavāhanena
bārāṇasiṃ pāvisi. So ekaṃpi paṭisattuṃ apassanto rañño
nivesanadvāraṃ gantvā amaccagaṇaparivuto apārutadvāre nivesane
alaṅkatapaṭiyattaṃ mahātalaṃ āruyha nisinnaṃ niraparādhaṃ sīlavamahārājānaṃ
saddhiṃ amaccasahassena gaṇhāpetvā gacchatha imaṃ rājānaṃ saddhiṃ
amaccehi pacchābāhuṃ gāḷhabandhanaṃ bandhitvā āmakasusānaṃ netvā
galappamāṇe āvāṭe khaṇitvā yathā ekopi hatthaṃ ukkhipituṃ na
sakkoti evaṃ paṃsuṃ pakkhipitvā nikkhaṇatha rattiṃ sigālā āgantvā
etesaṃ kattabbayuttakaṃ karissantīti āha. Manussā corarañño
āṇaṃ sutvā rājānaṃ saddhiṃ amaccehi pacchābāhuṃ gāḷhabandhanaṃ
bandhitvā nikkhamiṃsu.
     Tasmiṃpi kāle sīlavamahārājā corarañño āghātamattampi
nākāsi. Tesupi amaccesu evaṃ bandhitvā nīyamānesu ekopi
rañño vacanaṃ bhindituṃ samattho nāma nāhosi. Evaṃ suvinītā
kirassa parisā. Atha te rājapurisā sāmaccaṃ sīlavamahārājānaṃ
āmakasusānaṃ netvā galappamāṇe āvāṭe khaṇitvā sīlavamahārājānaṃ
majjhe ubhosu passesu sesaamacce sabbepi āvāṭesu

---------------------------------------------------------------------------------------------
page45.
Otāretvā paṃsuṃ ākiritvā ghanaṃ ākoṭetvā āgamiṃsu.
Sīlavamahārājā amacce āmantetvā corarañño upari kopaṃ akatvā
mettameva bhāvetha tātāti ovadi.
     Atha aḍḍharattikasamaye manussamaṃsaṃ khādissāmāti sigālā
āgamiṃsu. Te disvā rājā ca amaccā ca ekappahāreneva
saddamakaṃsu. Siṅgālā bhītā palāyiṃsu. Te nivattitvā olokentā
pacchato kassaci anāgamanabhāvaṃ ñatvā puna paccāgamiṃsu. Itarepi
tatheva saddamakaṃsu. Evaṃ yāvatatiyaṃ palāyitvā puna olokentā tesu
ekassāpi anāgamanabhāvaṃ ñatvā vajjhappattā ete bhavissantīti sūrā
hutvā nivattitvā puna tesu saddaṃ karontesupi na palāyiṃsu.
Jeṭṭhakasigālo rājānaṃ upagacchi. Sesā sesānaṃ santikaṃ agamaṃsu.
Upāyakusalo rājā tassa attano santikaṃ āgatabhāvaṃ ñatvā ḍaṃsituṃ
okāsaṃ dento viya gīvaṃ ukkhipitvā taṃ gīvāyaṃ ḍaṃsamānaṃ hanukaṭṭhikena
ākaḍḍhitvā yantena pakkhipitvā viya gāḷhaṃ gaṇhi. Nāgabalena
raññā hanukaṭṭhikena ākaḍḍhitvā gīvāyaṃ daḷhagahitasiṅgālo attānaṃ
mocetuṃ asakkonto maraṇabhayatajjito mahāviravaṃ viravi. Avasesā
sigālā tassa  taṃ saddaṃ sutvā etena purisenesa gahito bhavissatīti
amacce upasaṅkamituṃ asakkontā maraṇabhayatajjitā sabbe palāyiṃsu.
Rañño hanukaṭṭhikena yantena pakkhipitvā viya daḷhaṃ katvā
gahitasigāle aparāparaṃ sañcarante paṃsu sithilā ahosi. Sopi siṅgālo
maraṇabhayabhīto catūhi pādehi rañño uparibhāge paṃsuṃ apabyūhati.

---------------------------------------------------------------------------------------------
page46.
Rājā paṃsūnaṃ sithilabhāvaṃ ñatvā sigālaṃ vissajjetvā nāgabalo
thāmasampanno aparāparaṃ sañcālento ubho hatthe ukkhipitvā
āvāṭamukhavaṭṭiyaṃ olubbha vātacchinnavalāhako viya nikkhamitvā ṭhito
amacce assāsetvā paṃsuṃ viyūhitvā te sabbe uddharitvā
amaccaparivuto āmakasusāne aṭṭhāsi.
     Tasmiṃ samaye manussā ekaṃ matamanussaṃ āmakasusāne chaḍḍentā
dvinnaṃ yakkhānaṃ sīmantarikāya chaḍḍesuṃ. Te yakkhā taṃ manussaṃ
bhājetuṃ asakkontā vivādamakaṃsu mayaṃ imaṃ bhājetuṃ na sakkoma
ayaṃ sīlavamahārājā dhammiko esa no bhājetvā dassati etassa
santikaṃ gacchāmāti taṃ matamanussaṃ pāde gahetvā kaḍḍhantā rañño
santikaṃ gantvā deva amhākaṃ imaṃ bhājetvā dehīti āhaṃsu.
Bho yakkhā ahaṃ imaṃ tumhākaṃ bhājetvā dadeyyaṃ aparisuddhasarīro
panamhi nhāyissāmi tāvāti. Yakkhā corarañño ṭhapitaṃ
vāsitaudakaṃ attano ānubhāvena āharitvā rañño nhāpanatthāya adaṃsu.
Nhātvā ṭhitassa cassa saṃharitvā ṭhapite corarañño sāṭake
āharitvā adaṃsu. Te nivāsetvā ṭhitassa catujjātiyagandhasamuggaṃ
āharitvā adaṃsu. Gandhe vilimpitvā ṭhitassa suvaṇṇasamugge
maṇitālavaṇṭesu ṭhapitāni nānāpupphāni āharitvā adaṃsu. Pupphāni
pilandhitvā ṭhitakāle aññaṃ kiṃ karomāti pucchiṃsu. Rājā
attano chātakākāraṃ dassesi. Te yakkhā gantvā corarañño
sampāditaṃ nānaggarasabhojanaṃ āharitvā adaṃsu. Rājā nhānānulitto

---------------------------------------------------------------------------------------------
page47.
Sumaṇḍitappasādhito nānaggarasabhojanaṃ bhuñji. Yakkhā corarañño
ṭhapitaṃ vāsitapānīyaṃ suvaṇṇabhiṅgāreneva suvaṇṇasarakenapi saddhiṃ
āharitvā adaṃsu. Athassa pānīyaṃ pivitvā mukhaṃ vikkhāletvā
hatthe dhovitvā ṭhitakāle corarañño sampāditaṃ pañcasugandhikaparivāraṃ
tambūlaṃ āharitvā adaṃsu. Taṃ khāditvā ṭhitakāle aññaṃ
kiṃ karomāti pucchiṃsu. Gantvā corarañño ussīsake nikkhittaṃ
maṅgalakhaggaṃ āharathāti. Te tampi gantvā āhariṃsu. Rājā
khaggaṃ gahetvā taṃ matamanussaṃ ujukaṃ ṭhapetvā matthakamajjhe asinā
paharitvā dve koṭṭhāse katvā dvinnaṃ yakkhānaṃ samavibhattameva
vibhajitvā adāsi datvā ca pana khaggaṃ dhovitvā sannayhitvā
aṭṭhāsi. Atha te yakkhā manussamaṃsaṃ khāditvā suhitā hutvā
tuṭṭhacittā aññaṃ te mahārāja kiṃ karomāti pucchiṃsu. Tenahi
tumhe attano ānubhāvena maṃ corarañño sirigabbhe otāretha
ime ca amacce attano gehe patiṭṭhāpethāti. Te sādhu
devāti sampaṭicchitvā tathā akaṃsu.
     Tasmiṃ samaye corarājā alaṅkatasirigabbhe sirisayanapiṭṭhe nipanno
niddāyati. Rājā tassa pamattassa niddāyantassa khaggatalena
udaraṃ pahari. So bhīto pabujjhitvā dīpālokena sīlavamahārājānaṃ
sañjānitvā sayanato uṭṭhāya satiṃ upaṭṭhapetvā ṭhito rājānaṃ
āha mahārāja evarūpāya rattiyā gahitārakkhe pihitadvāre bhavane
ārakkhamanussehi nirokāse ṭhāne khagagaṃ sannayhitvā

---------------------------------------------------------------------------------------------
page48.
Alaṅkatapaṭiyatto kathannāma tvaṃ imaṃ sayanapiṭṭhaṃ āgatoti. Rājā attano
āgamanakāraṇaṃ sabbaṃ vitthārato kathesi. Taṃ sutvā corarājā
saṃviggamānaso mahārāja ahaṃ manussabhūtopi samāno tumhākaṃ guṇe na
jānāmi paresaṃ lohitamaṃsaṃ khādakehi pana kakkhaḷehi pharusehi yakkhehi
tava guṇā ñātā na idānāhaṃ narinda evarūpe sīlasampanne tayi
dubbhissāmīti khaggaṃ ādāya sapathaṃ katvā rājānaṃ khamāpetvā
mahāsayane nipajjāpetvā attano khuddakamañcake nipajjitvā pabhātāya
rattiyā uṭṭhite suriye bheriñcārāpetvā sabbaseniyo ca
amaccabrāhmaṇagahapatike ca sannipātāpetvā tesaṃ purato ākāse
puṇṇacandaṃ ukkhipanto viya sīlavarañño guṇe kathetvā
parisamajjheyeva puna rājānaṃ khamāpetvā rajjaṃ paṭicchāpetvā ito
paṭṭhāya tumhākaṃ uppanno corupaddavo mayhaṃ bhāro mayā
gahitārakkhā tumhe rajjaṃ kārethāti vatvā pesuññakārakassa āṇaṃ katvā
attano balavāhanaṃ ādāya sakaraṭṭhameva gato.
     Sīlavamahārājāpi kho alaṅkatapaṭiyatto setacchattassa heṭṭhā
sarabhapādake kāñcanapallaṅke nisinno attano sampattiṃ oloketvā
ayañca evarūpā sampatti amaccasahassassa ca jīvitapaṭilābho mayi
viriyaṃ akaronte kiñci na abhavissa viriyabalena panāhaṃ naṭṭhañca
imaṃ yasañca paṭilabhiṃ amaccasahassassa ca jīvitadānaṃ adāsiṃ āsacchedaṃ
vata akatvā viriyameva kattabbaṃ kataviriyassa hi phalaṃ nāma evaṃ
samijjhatīti cintetvā udānavasena imaṃ gāthamāha

---------------------------------------------------------------------------------------------
page49.
         Āsiṃsetheva puriso       na nibbindeyya paṇḍito
         passāmi vohaṃ attānaṃ     yathā icchiṃ tathā ahūti.
     Tattha āsiṃsethevāti evāhaṃ viriyaṃ ārabhanto imamhā dukkhā
muccissāmīti attano viriyabalena āsaṃ karotheva. Na nibbindeyya
paṇḍitoti upāyakusalo yuttappayuttaṭṭhāne viriyaṃ karonto ahaṃ
imassa viriyassa phalaṃ na labhissāmīti na ukkaṇṭheyya āsācchedakammaṃ na
kareyyāti attho. Passāmi vohaṃ attānanti ettha voti nipātamattaṃ
ahaṃ ajja attānaṃ passāmi. Yathā icchiṃ tathā ahūti ahaṃ hi
āvāṭe nikkhāto tamhā dukkhā muccitvā puna attano
rajjasampattiṃ icchiṃ sohaṃ imaṃ sampattiṃ pattaṃ attānaṃ passāmi yathevāhaṃ
pubbe icchiṃ tatheva me attā jātoti.
     Evaṃ bodhisatto aho vata bho sīlasampannānaṃ viriyaphalaṃ nāma
samijjhatīti imāya gāthāya udānaṃ udānetvā yāvajīvaṃ puññāni
karitvā yathākammaṅgato.
     Satthāpi imaṃ dhammadesanaṃ āharitvā saccāni pakāsesi.
Saccapariyosāne ossaṭṭhaviriyo bhikkhu arahatte patiṭṭhāsi. Satthā
anusandhiṃ ghaṭetvā jātakaṃ samodhānesi tadā duṭṭhāmacco devadatto
ahosi amaccasahassā buddhaparisā sīlavamahārājā pana ahamevāti.
                   Mahāsīlavajātakaṃ paṭhamaṃ.
                     -------------

---------------------------------------------------------------------------------------------
page50.
                     2. Cūḷajanakajātakaṃ
     vāyametheva purisoti idaṃ satthā jetavane viharanto
ossaṭṭhaviriyameva ārabbha kathesi.
     Tattha yaṃ vattabbaṃ taṃ sabbaṃ mahājanakajātake āvibhavissati.
Rājā pana setacchattassa heṭṭhā nisinno imaṃ gāthamāha
         vāyametheva puriso       na nibbindeyya paṇḍito
         passāmi vohaṃ attānaṃ     udakā thalamubbhatanti.
     Tattha vāyamethevāti vāyāmaṃ karotheva. Udakā thalamubbhatanti
udakato thalamuttiṇṇaṃ thale patiṭṭhitaṃ attānaṃ passāmīti.
     Idāni ossaṭṭhaviriyo bhikkhu arahattaṃ patto janakarājā
sammāsambuddho ahosīti.
                    Cūḷajanakajātakaṃ dutiyaṃ.
                     ------------
                     3. Puṇṇapātijātakaṃ
     tatheva puṇṇapātiyoti idaṃ satthā jetavane viharanto visavāruṇiṃ
ārabbha kathesi.
     Ekaṃ samayaṃ sāvatthiyaṃ surādhuttā sannipatitvā mantayiṃsu surāmūlaṃ
no khīṇaṃ kahaṃ nu kho labhissāmāti. Atheko kakkhaḷadhutto āha
mā cintayittha attheko upāyoti . Kataro upāyo nāmāti.

---------------------------------------------------------------------------------------------
page51.
Anāthapiṇḍiko aṅgulimuddikā pilandhitvā maṭṭhasāṭakanivattho
rājupaṭṭhānaṃ gacchati mayaṃ surācāṭiyaṃ visaññīkaraṇabhesajjaṃ pakkhipitvā
āpānaṃ sajjetvā nisīditvā anāthapiṇḍikassa āgamanakāle ito
ehi mahāseṭṭhīti pakkositvā taṃ suraṃ pāyetvā visaññībhūtassa
aṅgulimuddikā ca sāṭake ca gahetvā surāmūlaṃ karissāmāti. Te
sādhūti sampaṭicchitvā tathā katvā seṭṭhissa āgamanakāle paṭimaggaṃ
gantvā sāmi ito tāva āgacchatha ayaṃ amhākaṃ santike
atimanāpā surā thokaṃ pivitvā gacchathāti vadiṃsu. Sotāpanno
ariyasāvako kiṃ suraṃ pīvissati anatthiko samānopi ime dhutte
pariggaṇhissāmīti tesaṃ āpānabhūmiṃ gantvā tesaṃ kiriyaṃ oloketvā
ayaṃ surā imehi iminā nāma kāraṇena yojitāti ñatvā itodāni
paṭṭhāya ime ito palāpessāmīti cintetvā āha are duṭṭhadhuttā
tumhe surācāṭiyaṃ bhesajjaṃ pakkhipitvā āgatāgate pāyetvā
visaññīkatvā vilumpissāmāti āpānamaṇḍalaṃ sajjetvā nisinnā kevalaṃ
imaṃ suraṃ vaṇṇetha ekopi ko ukkhipitvā pivituṃ na ussahati
sace ayaṃ ayojitā assa tumheva piveyyāthāti. Te dhutte
tajjetvā tato palāpetvā attano gehaṃ gantvā dhuttehi katakāraṇaṃ
tathāgatassa ārocessāmīti jetavanaṃ gantvā satthu ārocesi.
Satthā na idāneva tāva gahapati te dhuttā taṃ vañcetukāmā jātā
pubbepi paṇḍitepi vañcetukāmā ahesunti vatvā tena yācito
atītaṃ āhari.

---------------------------------------------------------------------------------------------
page52.
     Atīte bārāṇasiyaṃ brahmadatte rajjaṃ kārente bodhisatto
bārāṇasīseṭṭhī ahosi. Tadāpete dhuttā evameva sammantetvā
suraṃ yojetvā bārāṇasīseṭṭhissa āgamanakāle paṭimaggaṃ gantvā
evameva kathayiṃsu. Seṭṭhī anatthikopi hutvā te pariggaṇhitukāmo
gantvā tesaṃ kiriyaṃ oloketvā idaṃ nāma ete kātukāmā
palāpessāmi ne itoti cintetvā evamāha bho dhuttā suraṃ pivitvā
rājakulaṃ gantuṃ nāma na yuttaṃ rājānaṃ disvā puna āgacchanto
jānissāmi tumhe idheva nisīdathāti. Rājupaṭṭhānaṃ gantvā
paccāgañchi. Dhuttā ito etha sāmīti. So tattha gantvā bhesajjena
saṃyojitā cāṭiyo oloketvā evamāha bho dhuttā tumhākaṃ kiriyā
mayhaṃ na ruccati tumhākaṃ surācāṭiyo yathāpūritāva ṭhitā tumhe
kevalaṃ suraṃ vaṇṇetha na pana pivatha sacāyaṃ manāpā assa tumhepi
piveyyātha imāya pana  visasaṃyojitāya bhavitabbanti tesaṃ manorathaṃ
bhindanto imaṃ gāthamāha
         tatheva puṇṇapātiyo      aññāyaṃ vattate kathā
         ākārakena jānāmi     nevāyaṃ bhaddakā surāti.
     Tattha tathevāti yathā mayā gamanakāle diṭṭhā idānipi imā
surācāṭiyo tatheva puṇṇā. Aññāyaṃ vattate kathāti  yā
ayaṃ tumhākaṃ surāvaṇṇanakathā vattati sā aññāva abhūtā tucchā
yadi hi esā surā manāpā assa tumhe piveyyātha upaḍḍhacāṭiyo
avasisseyyuṃ tumhākaṃ pana ekenāpi surā na pītā. Ākārakena

---------------------------------------------------------------------------------------------
page53.
Jānāmīti tasmā iminā kāraṇena jānāmi. Nevāyaṃ bhaddakā surāti
neva ayaṃ bhaddakā surā visasaṃyojitāya bhavitabbanti.
     Dhutte niggahetvā  yathā puna evarūpaṃ na karonti tathā te
tajjetvā vissajjesi. So yāvajīvaṃ dānādīni puññāni karitvā
yathākammaṅgato.
     Satthā imaṃ dhammadesanaṃ āharitvā jātakaṃ samodhānesi tadā
dhuttā etarahi dhuttā bārāṇasīseṭṭhī pana ahamevāti.
                   Puṇṇapātijātakaṃ tatiyaṃ.
                     ------------
                       4. Phalajātakaṃ
     nāyaṃ rukkho  durāruhoti idaṃ satthā jetavane viharanto ekaṃ
phalakusalaṃ upāsakaṃ ārabbha kathesi.
     Eko kira sāvatthīvāsī kuṭumbiko buddhappamukhaṃ bhikkhusaṅghaṃ
nimantetvā attano ārāme nisīdāpetvā yāgujajjakaṃ datvā
uyyānapālaṃ āṇāpesi bhikkhūhi saddhiṃ uyyāne vicaritvā ayyānaṃ ambādīni
nānāphalāni dehīti. So sādhūti paṭissuṇitvā bhikkhusaṅghaṃ ādāya
uyyāne vicaranto rukkhaṃ oloketvā etaṃ phalaṃ āmaṃ etaṃ na
supakkaṃ etaṃ supakkanti jānāti. Yaṃ so  vadati taṃ tatheva hoti.
Bhikkhū gantvā tathāgatassa ārocesuṃ bhante ayaṃ uyyānapālo
phalakusalo bhūmiyaṃ ṭhitova rukkhaṃ oloketvā etaṃ phalaṃ āmaṃ etaṃ na

---------------------------------------------------------------------------------------------
page54.
Supakkaṃ etaṃ supakkanti jānāti yaṃ so vadati taṃ tatheva hotīti.
Satthā na bhikkhave ayameva uyyānapālo phalakusalo pubbepi
paṇḍitāpi phalakusalā ahesunti vatvā atītaṃ āhari.
     Atīte bārāṇasiyaṃ brahmadatte rajjaṃ kārente  bodhisatto
satthavāhakule nibbattitvā vayappatto pañcahi sakaṭasatehi vaṇijjaṃ
karonto ekasmiṃ kāle mahāvattaniaṭaviṃ patvā aṭavīmukhe ṭhatvā
sabbe manusse sannipātāpetvā imissā aṭaviyā visarukkhā nāma
honti visapattāni visapupphāni visaphalāni visamadhūni hontiyeva pubbe
tumhehi aparibhuttaṃ yaṅkiñci pattaṃ vā phalaṃ vā pupphaṃ vā maṃ
anāpucchitvā mā khāditthāti āha. Te sādhūti sampaṭicchitvā
aṭaviṃ otariṃsu. Aṭavīmukhe ca ekasmiṃ gāmadvāre kiṃphalarukkho nāma
atthi tassa khandha sākhā palāsa puppha phalāni sabbāni ambasadisāneva
honti na kevalaṃ vaṇṇasaṇṭhānato gandharasehi cassa āmapakkāni
phalāni ambaphalasadisāneva khāditāni pana halāhalavisaṃ viya taṃ khaṇaṃyeva
jīvitakkhayaṃ pāpenti. Purato gacchantā ekacce lolapurisā
ambarukkho ayanti saññāya phalāni khādiṃsu ekacce satthavāhaṃ
pucchitvāva khādissāmāti hatthena gahetvā aṭṭhaṃsu. Te satthavāhe
āgate ayya imāni ambaphalāni khādāmāti pucchiṃsu. Bodhisatto
nāyaṃ ambarukkhoti ñatvā kiṃphalarukkho nāmesa nāyaṃ ambarukkho
mā khādathāti vāretvā ye khādiṃsu tepi vamāpetvā catummadhuraṃ
pāyetvā arogaṃ akāsi. Pubbe pana imasmiṃ rukkhamūle manussā

---------------------------------------------------------------------------------------------
page55.
Nivāsaṃ kappetvā ambaphalānīti imāni visaphalāni khāditvā jīvitakkhayaṃ
pāpuṇanti. Punadivase gāmavāsino nikkhamitvā matamanusse disvā
pāde gaṇhitvā paṭicchannaṭṭhāne chaḍḍetvā sakaṭehi saddhiṃyeva sabbaṃ
tesaṃ santakaṃ gahetvā gacchanti. Te taṃ divasaṃpi aruṇuggamanakāleyeva
mayhaṃ balibaddā bhavissanti mayhaṃ sakaṭaṃ mayhaṃ bhaṇḍanti vegena
taṃ rukkhamūlaṃ gantvā manusse nīroge disvā kathaṃ tumhe imaṃ rukkhaṃ
nāyaṃ ambarukkhoti jānitthāti pucchiṃsu. Te mayaṃ na jānāma
satthavāhajeṭṭhako no jānātīti āhaṃsu. Manussā bodhisattaṃ pucchiṃsu
paṇḍita kinti katvā tvaṃ imassa rukkhassa naambarukkhabhāvaṃ
aññāsīti. So dvīhi kāraṇehi aññāsinti vatvā imaṃ gāthamāha
       nāyaṃ rukkho durāruho     napi gāmato ārakā
       ākārakena jānāmi      nāyaṃ sādhuphalo dumoti.
     Tattha nāyaṃ rukkho durāruhoti ayaṃ visarukkho na dukkhāruho
hoti ukkhipitvā ṭhapitanisseṇī viya sukhena ārohituṃ sakkāti vadati.
Napi gāmato ārakāti gāmato dūre ṭhitopi na hoti gāmadvāre
ṭhitoyevāti dīpeti. Ākārakena jānāmīti iminā dubbidhena
kāraṇenāhaṃ imaṃ rukkhaṃ jānāmi. Kinti. Nāyaṃ sādhuphalo dumoti sace
hi ayaṃ madhuraphalo ambarukkho abhavissa evaṃ sukhāruḷhe avidūre
ṭhite etasmiṃ ekampi phalaṃ na tiṭṭheyya phalakhādakamanussehi
niccaparivutova assa evaṃ ahaṃ attano ñāṇena paricchinditvā imassa
visarukkhabhāvaṃ aññāsinti.

---------------------------------------------------------------------------------------------
page56.
     Mahājanassa dhammaṃ desetvā sotthigamanaṃ gato.
     Satthāpi evaṃ bhikkhave pubbepi paṇḍitā phalakusalā ahesunti
imaṃ dhammadesanaṃ āharitvā anusandhiṃ ghaṭetvā jātakaṃ samodhānesi
tadā parisā buddhaparisā ahesuṃ satthavāho pana ahamevāti.
                     Phalajātakaṃ catutthaṃ.
                     -------------
                     5. Pañcāvudhajātakaṃ
     yo alīnena cittenāti idaṃ satthā jetavane viharanto ekaṃ
ossaṭṭhaviriyaṃ bhikkhuṃ ārabbha kathesi.
     Taṃ bhikkhuṃ satthā āmantetvā saccaṃ kira tvaṃ bhikkhu
ossaṭṭhaviriyoti pucchitvā saccaṃ bhagavāti vutte bhikkhu pubbepi paṇḍitā
viriyaṃ kātuṃ yuttaṭṭhāne viriyaṃ katvā rajjasampattiṃ pāpuṇiṃsūti vatvā
atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tassa rañño aggamahesiyā kucchismiṃ nibbatti. Tassa
nāmagahaṇadivase aṭṭhasate brāhmaṇe sabbakāmehi santappetvā lakkhaṇāni
paṭipucchiṃsu. Lakkhaṇakusalā brāhmaṇā lakkhaṇasampattiṃ disvā
puññasampanno mahārāja kumāro tumhākaṃ accayena rajjaṃ pāpuṇissati
pañcāvudhakammena paññāto pākaṭo sakalajambūdīpe aggapuriso
bhavissatīti byākariṃsu. Brāhmaṇānaṃ vacanaṃ sutvā kumārassa

---------------------------------------------------------------------------------------------
page57.
Nāmaṃ gaṇhantā pañcāvudhakumāroti nāmaṃ akaṃsu. Atha naṃ viññutaṃ
patvā soḷasavassapadese ṭhitaṃ rājā āmantetvā tāta sippaṃ
uggaṇhāhīti āha. Kassa santike gaṇhāmi devāti. Gaccha
tāta gandhāraraṭṭhe takkasilānagare disāpāmokkhassa ācariyassa santike
sippaṃ uggaṇha idañcassa ācariyabhāgaṃ dadeyyāsīti sahassaṃ
datvā uyyojesi. So tattha gantvā sippaṃ sikkhitvā ācariyena
dinnaṃ pañcāvudhaṃ gahetvā ācariyaṃ vanditvā takkasilānagarato
nikkhamitvā sannaddhapañcāvudho bārāṇasīmaggaṃ paṭipajji. So antarāmagge
silesalomayakkhena nāma adhiṭṭhitaṃ ekaṃ aṭaviṃ pāpuṇi. Atha naṃ
aṭavīmukhe manussā disvā bho māṇava mā imaṃ aṭaviṃ pāvisi
silesalomayakkho nāmettha atthi so diṭṭhadiṭṭhamanusse jīvitakkhayaṃ
pāpetīti nivārayiṃsu.
     Bodhisatto attānaṃ takkento asambhīto kesarasīho viya
aṭaviṃ pāvisiyeva. Tasmiṃ aṭavīmajjhaṃ sampatte so yakkho
tālamatto hutvā kūṭāgāramattaṃ sīsaṃ cakkappamāṇāni akkhīni
kaddalimakulamattā dve dāṭhā ca māpetvā setamukho kabarakucchi
nīlahatthapādo hutvā bodhisattassa attānaṃ dassetvā kahaṃ yāsi  tiṭṭha
bhakkhosi meti āha. Atha naṃ bodhisatto yakkha ahaṃ attānaṃ
takketvā idha paviṭṭho tvaṃ appamatto hutvā maṃ upagaccheyyāsi
visapītena hi sarena taṃ vijjhitvā tattheva pātessāmīti santajjetvā

---------------------------------------------------------------------------------------------
page58.
Halāhalavisapītaṃ saraṃ sannayhitvā muñci. So yakkhassa lomesuyeva
allīyi. Tato aññaṃ tato aññanti evaṃ paññāsa sare
muñci. Sabbe tassa lomesuyeva allīyiṃsu. Yakkho sabbepi te
sare poṭhetvā attano pādamūleyeva pātetvā bodhisattaṃ upasaṅkami.
Bodhisatto punapi taṃ tajjetvā khaggaṃ kaḍḍhetvā pahari.
Tettiṃsaṅgulāyato khaggo lomesuyeva allīyi. Atha naṃ kaṇayena pahari.
Sopi lomesuyeva allīyi. Tassa allīnabhāvaṃ ñatvā muggarena
pahari. Sopi lomesuyeva allīyi. Tassa allīnabhāvaṃ ñatvā
bho yakkha na te ahaṃ pañcāvudhakumāro nāmāti sutapubbo ahaṃ
tayā adhiṭṭhitaṃ aṭaviṃ pavisanto dhanuādīni takketvā paviṭṭho
attānaññeva pana takketvā paviṭṭho ajja taṃ pothetvā
cuṇṇavicuṇṇaṃ karissāmīti abhītasīhanādaṃ nāma dassento unnaditvā
dakkhiṇahatthena yakkhaṃ pahari. Hattho lomesu allīyi. Vāmahatthena
pahari . Sopi allīyi. Dakkhiṇapādena pahari. Sopi allīyi.
Vāmapādena pahari. Sopi allīyi. Sīsena taṃ pothetvā
cuṇṇavicuṇṇaṃ karissāmīti sīsena pahari. Tampi lomesuyeva allīyi.
So pañcasu ṭhānesu baddho olambantopi nibbhayo nissārajjova
ahosi.
     Yakkho cintesi ayaṃ eko purisasīhova purisājānīyo na
purisamattova mādisena nāmassa yakkhena gahitassa santāsamattampi
na bhavissati mayā imasmiṃ magge hanantena ekopi evarūpo

---------------------------------------------------------------------------------------------
page59.
Puriso na diṭṭhapubbo kasmā nu kho esa na bhāyatīti. So
taṃ khādituṃ avisahanto kasmā nu kho tvaṃ māṇava maraṇabhayaṃ na
bhāyasīti pucchi. Kiṃkāraṇā yakkha bhāyissāmi ekasmiṃ hi
attabhāve etaṃ maraṇaṃ niyatameva apica mayhaṃ kucchimhi vajirāvudhaṃ
atthi sace maṃ khādissasi taṃ āvudhaṃ jirāpetuṃ na sakkhissasi
tante antāni khaṇḍākhaṇḍikaṃ chinditvā jīvitakkhayaṃ pāpessati
iti ubhopi nassissāma iminā kāraṇenāhaṃ na bhāyāmīti. Idaṃ
kira bodhisatto attano abbhantare ñāṇāvudhaṃ sandhāya kathesi.
Taṃ sutvā yakkho cintesi ayaṃ māṇavo saccameva bhaṇati imassa
purisasīhassa sarīrato muggabījamattampi maṃsakhaṇḍaṃ mayhaṃ kucchiṃ
jīrāpetuṃ na sakkhissati vissajjessāmi nanti maraṇabhayabhīto bodhisattaṃ
vissajjetvā māṇava purisasīho tvaṃ na te ahaṃ maṃsaṃ khādissāmi
tvaṃ ajja rāhumukhā mutto cando viya mama hatthato muccitvā
ñātisuhajjamaṇḍalaṃ tosento yāhīti āha. Atha naṃ bodhisatto
āha yakkha ahaṃ tāva gamissāmi tvaṃ pana pubbepi akusalaṃ
katvā luddo lohitapāṇī pararuhiramaṃsabhakkho hutvā nibbatto
sace idhāpi ṭhatvā akusalameva karissasi andhakārā andhakāraṃ
gamissasi maṃ diṭṭhakālato paṭṭhāya pana na sakkā tayā akusalaṃ
kātuṃ pāṇātipātakammannāma niraye tiracchānayoniyaṃ pettivisaye
asurakāye ca nibbatteti manussesu nibbattaṭṭhāne appāyukasaṃvattanikaṃ
hotīti evamādinā nayena pañcannaṃ dussīlakammānaṃ ādīnavaṃ pañcannaṃ

---------------------------------------------------------------------------------------------
page60.
Sīlānaṃ ānisaṃsaṃ kathetvā nānākāraṇehi yakkhaṃ tajjetvā dhammaṃ
desetvā dametvā nibbisevanaṃ katvā pañcasu sīlesu patiṭṭhāpetvā
tassāyeva naṃ aṭaviyā balippaṭiggāhakaṃ devataṃ katvā appamādena
ovaditvā aṭavito nikkhamanto aṭavīmukhe manussānaṃ ācikkhitvā
sannaddhapañcāvudho bārāṇasiṃ gantvā mātāpitaro disvā aparabhāge
rajje patiṭṭhāya dhammena rajjaṃ kārento dānādīni ca puññāni
katvā yathākammaṅgato.
     Satthāpi imaṃ dhammadesanaṃ āharitvā abhisambuddho hutvā
imaṃ gāthamāha
         yo alīnena cittena     alīnamanaso naro
         bhāveti kusalaṃ dhammaṃ      yogakkhemassa pattiyā
         pāpuṇe anupubbena      sabbasaṃyojanakkhayanti.
     Tatrāyaṃ piṇḍattho yo puriso alīnena asaṅkucitena cittena
pakatiyā alīnamano alīnajjhāsayova hutvā anavajjaṭṭhena kusalaṃ
sattattiṃsabodhipakkhiyabhedaṃ dhammaṃ bhāveti vaḍḍheti visālena cittena
vipassanaṃ anuyuñjati catūhi yogehi khemassa nibbānassa pattiyā
so evaṃ sabbasaṅkhāresu aniccaṃ dukkhaṃ anattāti tilakkhaṇaṃ āropetvā
taruṇavipassanato paṭṭhāya uppanne bodhipakkhiyadhamme bhāvento
anupubbena ekasaṃyojanampi anavasesetvā sabbesaṃ saṃyojanānaṃ
khayakarassa catutthamaggassa pariyosāne uppannattā sabbasaṃyojanakkhayoti
saṅkhyaṃ gataṃ arahattaṃ pāpuṇeyyāti.

---------------------------------------------------------------------------------------------
page61.
     Evaṃ satthā arahattena dhammadesanāya kūṭaṃ gahetvā matthake
cattāri saccāni pakāsesi. Saccapariyosāne so bhikkhu arahattaṃ
pāpuṇi. Satthāpi anusandhiṃ ghaṭetvā jātakaṃ samodhānesi tadā
yakkho aṅgulimālo ahosi pañcāvudhakumāro pana ahamevāti.
                  Pañcāvudhajātakaṃ pañcamaṃ.
                     -------------
                   6. Kāñcanakkhandhajātakaṃ
     yo pahaṭṭhena cittenāti idaṃ satthā jetavane viharanto
aññataraṃ bhikkhuṃ ārabbha kathesi.
     Eko kira sāvatthīvāsī kulaputto satthu dhammadesanaṃ sutvā
ratanasāsane uraṃ datvā  pabbaji. Athassa ācariyupajjhāyā āvuso
ekavidhena sīlannāma duvidhena tividhena catuvidhena pañcavidhena chabbidhena
sattavidhena aṭṭhavidhena navavidhena dasavidhena bahuvidhena sīlannāma idaṃ
cūḷasīlannāma idaṃ majjhimasīlannāma idaṃ mahāsīlannāma idaṃ
pāṭimokkhasaṃvarasīlannāma idaṃ indriyasaṃvarasīlannāma idaṃ
ājīvapārisuddhisīlannāma idaṃ paccayapaṭisevanasīlannāmāti sīlaṃ ācikkhanti. So
cintesi idaṃ sīlannāma atibahuṃ ahaṃ ettakaṃ samādāya vattituṃ
na sakkhissāmi sīlaṃ pūretuṃ asakkontassa ca nāma pabbajjāya ko
attho ahaṃ gihī hutvā dānādīni puññāni karissāmi
puttadārañca posessāmīti evaṃ pana cintetvā bhante ahaṃ sīlaṃ

---------------------------------------------------------------------------------------------
page62.
Rakkhituṃ na sakkhissāmi asakkontassa pabbajjāya ko attho ahaṃ
hīnāyāvaṭaṭissāmi tumhākaṃ pattacīvaraṃ gaṇhathāti āha. Atha naṃ
ācariyupajjhāyā āhaṃsu āvuso evaṃ sante dasabalaṃ  vanditvā
yāhīti. Te taṃ ādāya satthu santikaṃ dhammasabhaṃ agamaṃsu.
     Satthā taṃ disvāva kiṃ bhikkhave anatthikaṃ bhikkhuṃ ādāya
āgatatthāti āha. Bhante ayaṃ bhikkhu ahaṃ sīlaṃ rakkhituṃ na
sakkhissāmīti pattacīvaraṃ niyyādeti atha naṃ mayaṃ gahetvā āgatāti.
Kasmā pana tumhe bhikkhave imassa bhikkhuno bahuṃ sīlaṃ ācikkhatha
yattakaṃ esa rakkhituṃ sakkoti tattakameva rakkhissati ito paṭṭhāya
tumhe etaṃ mā kiñci avacuttha ahameva kattabbaṃ jānissāmīti
ehi tvaṃ bhikkhu kiṃ te bahunā sīlena tīṇiyeva sīlāni rakkhituṃ
na sakkhissasīti. Sakkhissāmi bhanteti. Tenahi tvaṃ ito paṭṭhāya
kāyadvāraṃ vacīdvāraṃ manodvāranti tīṇi dvārāni rakkha mā kāyena
pāpakammaṃ kari mā vācāya mā manasā gaccha mā hīnāyāvaṭṭa
imāni tīṇiyeva sīlāni rakkhāti. Ettāvatā so bhikkhu
tuṭṭhamānaso sādhu bhante rakkhissāmi imāni tīṇi sīlānīti satthāraṃ
vanditvā ācariyupajjhāyehi saddhiṃyeva agamāsi. So tāni tīṇi
sīlāni pūrentova aññāsi ācariyupajjhāyehi mayhaṃ ācikkhitaṃ
sīlampi ettakameva te pana attano abuddhabhāvena maṃ bujjhāpetuṃ
nāsakkhiṃsu sammāsambuddho attano buddhasubuddhatāya anuttaradhammarājatāya
ettakaṃ sīlaṃ tīsuyeva dvāresu pakkhipitvā maṃ gaṇhāpesi

---------------------------------------------------------------------------------------------
page63.
Avassayo vata me satthā jātoti vipassanaṃ vaḍḍhetvā katipāheneva
arahatte patiṭṭhāsi. Taṃ pavuttiṃ ñatvā dhammasabhāyaṃ sannipatitvā
bhikkhū āvuso taṃ kira bhikkhuṃ sīlāni rakkhituṃ na sakkomīti
hīnāyāvaṭṭantaṃ sabbasīlāni tīhi koṭṭhāsehi saṅkhipitvā gāhāpetvā
satthā arahattaṃ pāpesi aho buddhā nāma acchariyamanussāti
buddhaguṇe kathentā nisīdiṃsu. Satthā āgantvā kāya nuttha bhikkhave
etarahi kathāya sannisinnāti pucchitvā imāya nāmāti vutte na
bhikkhave idāneva atigarukopi bhāro koṭṭhāsavasena bhājetvā dinno
lahuko viya hoti pubbepi paṇḍitā mahantaṃ kāñcanakkhandhaṃ labhitvā
ukkhipituṃ asakkontāpi vibhāgaṃ katvā ukkhipitvā agamaṃsūti vatvā
atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
ekasmiṃ gāmake kasako ahosi. So ekadivasaṃ aññatarasmiṃ
chaḍḍitagāmakkhette kasiṃ kasati. Pubbepi tasmiṃ gāme eko vibhavasampanno
seṭṭhī ūrumattaparimāṇaṃ catuhatthāyāmaṃ kāñcanakkhandhaṃ nidahitvā
kālamakāsi. Tasmiṃ bodhisattassa naṅgalaṃ laggitvā aṭṭhāsi.
So mūlasantānakaṃ bhavissatīti paṃsuṃ viyūhanto taṃ disvā paṃsunā
paṭicchādetvā divasaṃ kasitvā aṭṭhaṅgate suriye yuganaṅgalādīni
ekamante nikkhipitvā kāñcanakkhandhaṃ gaṇhitvā gacchissāmīti taṃ
ukkhipituṃ nāsakkhi asakkonto nisīditvā ettakaṃ kucchibharaṇāya
bhavissati ettakaṃ nidahitvā ṭhapessāmi ettakena kammante

---------------------------------------------------------------------------------------------
page64.
Payojessāmi ettakaṃ dānādipuññakiriyāya bhavissatīti cattāro koṭṭhāse
akāsi. Tassevaṃ vibhattakāle so kāñcanakkhandho sallahuko viya
ahosi. So taṃ ukkhipitvā gharaṃ netvā catuddhā vibhajitvā dānādīni
puññāni katvā yathākammaṅgato.
     Iti bhagavā imaṃ dhammadesanaṃ āharitvā abhisambuddho hutvā
imaṃ gāthamāha
         yo pahaṭṭhena cittena      pahaṭṭhamanaso naro
         bhāveti kusalaṃ dhammaṃ        yogakkhemassa pattiyā
         pāpuṇe anupubbena        sabbasaṃyojanakkhayanti.
     Tattha pahaṭṭhenāti vinīvaraṇena. Pahaṭṭhamanasoti tāyaeva
vinīvaraṇatāya pahaṭṭhamanaso suvaṇṇaṃ viya pahaṃsitvā
samujjotitasappabhāsakkatacitto hutvāti attho.
     Evaṃ satthā arahattanikūṭena desanaṃ niṭṭhapetvā anusandhiṃ
ghaṭetvā jātakaṃ samodhānesi tadā kāñcanakkhandhaladdhapuriso ahameva
ahosīti.
                  Kāñcanakkhandhajātakaṃ chaṭṭhaṃ.
                     ------------

---------------------------------------------------------------------------------------------
page65.
                     7. Vānarindajātakaṃ
     yassete caturo dhammāti idaṃ satthā veḷuvane viharanto
devadattassa vadhāya parisakkanaṃ ārabbha kathesi.
     Tasmiṃ samaye satthā devadatto vadhāya parisakkatīti sutvā
na bhikkhave idāneva devadatto mayhaṃ vadhāya parisakkati pubbepi
parisakkiyeva tāsamattampi kātuṃ nāsakkhīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
kapiyoniyaṃ nibbattitvā vuḍḍhimanvāya assapotappamāṇo
thāmasampanno ekacaro hutvā nadītīre vigarati. Tassā pana nadiyā
vemajjhe eko dīpako nānappakārehi amba panasādīhi phalarukkhehi
sampanno. Bodhisatto nāgabalo thāmasampanno nadiyā orimatīrato
uppatitvā dīpakassa orato nadīmajjhe eko piṭṭhipāsāṇo
atthi tasmiṃ patati tato uppatitvā tasmiṃ dīpake patati tattha
nānappakārāni phalāni khāditvā sāyaṃ teneva upāyena paccāgantvā
attano vasanaṭṭhāne vasitvā punadivasepi tatheva karoti iminā
niyāmeneva tattha vāsaṃ kappesi. Tasmiṃ pana kāle eko
kumbhīlo sapajāpatiko tassā nadiyā vasati. Tassa bhariyā
bodhisattaṃ aparāparaṃ gacchantaṃ disvā bodhisattassa hadayamaṃse dohaḷaṃ
uppādetvā kumbhīlaṃ āha mayhaṃ kho ayya imassa vānarindassa

---------------------------------------------------------------------------------------------
page66.
Hadayamaṃse dohaḷo uppannoti. Kumbhīlo sādhu bhadde lacchasīti
vatvā ajja taṃ sāyaṃ dīpakato āgacchantameva gaṇhissāmīti
gantvā piṭṭhipāsāṇe nipajji. Bodhisatto divasaṃ caritvā
sāyaṇhasamaye dīpake ṭhitova pāsāṇaṃ oloketvā ayaṃ pāsāṇo
idāni uccataro khāyati kinnu kho kāraṇanti cintesi. Tassa
kira udakappamāṇañca pāsāṇappamāṇañca suvavaṭṭhāpitameva hoti.
Tenassa etadahosi ajja imissā nadiyā udakaṃ neva hāyati na
vaḍḍhati atha ca panāyaṃ pāsāṇo mahā hutvā paññāyati
kacci nu kho ettha mayhaṃ gahaṇatthāya kumbhīlo nipannoti. So
vīmaṃsissāmi tāva nanti tattheva ṭhatvā pāsāṇena saddhiṃ kathento viya
bho pāsāṇāti vatvā paṭivacanaṃ  alabhanto yāvatatiyaṃ pāsāṇāti
āha. Pāsāṇo kiṃ paṭivacanaṃ dassati. Punapi naṃ vānaro kiṃ
bho pāsāṇa ajja mayhaṃ paṭivacanaṃ na desīti āha. Kumbhīlo
sutvā addhā aññesu divasesu ayaṃ pāsāṇo vānarindassa
paṭivacanaṃ adāsi dassāmidānissa vacananti cintetvā kiṃ bho
vānarindāti āha. Kosi tvanti. Ahaṃ kumbhīloti. Kimatthaṃ
ettha nipannosīti. Tava hadayamaṃsaṃ paṭṭhayamānoti. Bodhisatto
cintesi añño me gamanamaggo natthi ajja mayā esa
kumbhīlo vañcetabboti. Atha naṃ evamāha samma kumbhīla ahaṃ
attānaṃ tuyhaṃ pariccajissāmi tvaṃ mukhaṃ vivaritvā maṃ tava santikaṃ
āgatakāle gaṇhāhīti. Kumbhīlānañhi mukhe vivaṭe akkhīni

---------------------------------------------------------------------------------------------
page67.
Nimmilanti. So taṃ kāraṇaṃ asallakkhetvā mukhaṃ vivari. Athassa
akkhīni pithīyiṃsu. So mukhaṃ vivaritvā akkhīni nimmiletvā nipajji.
Bodhisatto tathābhāvaṃ ñatvā dīpakā uppatito gantvā kumbhīlassa
matthakaṃ akkamitvā tato  uppatito vijjulatā viya vijjotamāno
paratīre aṭṭhāsi. Kumbhīlo taṃ acchariyaṃ disvā iminā vānarindena
atiaccherakaṃ katanti cintetvā bho vānarinda imasmiṃ loke catūhi
dhammehi samannāgato puggalo paccāmitte abhibhavati te sabbepi
tuyhaṃ abbhantare  atthi maññeti vatvā imaṃ gāthamāha
         yassete caturo dhammā     vānarinda yathā tava
         saccaṃ dhammo dhiti cāgo     diṭṭhaṃ so ativattatīti.
     Tattha yassāti yassa kassaci puggalassa. Eteti idāni
vattabbe paccakkhato niddisati. Caturo dhammāti cattāro
guṇā. Saccanti vacīsaccaṃ mama santikaṃ āgamissāmīti vatvā
musāvādaṃ akatvā āgatoyevāti etante vacīsaccaṃ. Dhammoti
vicāraṇapaññā evaṃ kate idaṃ nāma bhavissati esā te
vicāraṇapaññā. Dhitīti abbocchinnaviriyaṃ vuccati etampi te
atthi. Cāgoti attapariccāgo tvaṃ attānaṃ pariccajitvā mama santikaṃ
āgato yaṃ panāhaṃ gaṇhituṃ nāsakkhiṃ mayhameveso doso.
Diṭṭhanti paccāmittaṃ. So ativattatīti yassa puggalassa yathā tava
evaṃ ete cattāro dhammā atthi so yathā maṃ ajja tvaṃ
atikkanto tatheva attano paccāmittaṃ atikkamati abhibhavatīti.

---------------------------------------------------------------------------------------------
page68.
     Evaṃ kumbhīlo bodhisattaṃ pasaṃsitvā attano vasanaṭṭhānaṃ gato.
     Satthāpi na bhikkhave devadatto  idāneva mayhaṃ vadhāya
parisakkati pubbepi parisakkiyevāti imaṃ dhammadesanaṃ āharitvā
anusandhiṃ ghaṭetvā jātakaṃ samodhānesi tadā kumbhīlo devadatto
ahosi bhariyāpissa ciñcamāṇavikā vānarindo pana ahamevāti.
                   Vānarindajātakaṃ sattamaṃ.
                    --------------
                     8. Tayodhammajātakaṃ
     yassete ca tayo dhammāti idaṃ satthā veḷuvane viharanto
vadhāya parisakkanameva ārabbha kathesi.
    Atīte bārāṇasiyaṃ  brahmadatte rajjaṃ kārente devadatto
vānarayoniyaṃ nibbattitvā himavantappadese yūthaṃ pariharanto attānaṃ
paṭicca jātānaṃ vānarapotakānaṃ vuḍḍhippattānaṃ ime yūthaṃ
parihareyyunti bhayena dantehi ḍaṃsitvā tesaṃpi ḷījāni uppāṭeti.
Tadā bodhisattopi taññeva paṭicca ekissā vānariyā kucchismiṃ
paṭisandhiṃ gaṇhi. Atha sā vānarī gabbhassa patiṭṭhitabhāvaṃ ñatvā
attano gabbhaṃ anurakkhamānā aññaṃ pabbatapādaṃ agamāsi. Sā
paripakkagabbhā bodhisattaṃ vijāyi. So vuḍḍhimanvāya viññutaṃ
patto thāmasampanno ahosi. So ekadivasaṃ mātaraṃ pucchi amma
mayhaṃ pitā kahanti. Tāta asukasmiṃ nāma pabbate yūthaṃ pariharanto

---------------------------------------------------------------------------------------------
page69.
Vasatīti. Amma tassa maṃ santikaṃ nehīti. Tāta na sakkā
tayā pitu santikaṃ gantuṃ pitā hi te attānaṃ paṭicca jātānaṃ
vānarapotakānaṃ yūthapariharaṇabhayena dantehi ḍaṃsitvā bījāni uppāṭetīti
vadati. Amma nehi maṃ tattha ahaṃ jānissāmīti. Sā puttaṃ
ādāya tassa santikaṃ  agamāsi.
     So vānaro attano puttaṃ disvā ayaṃ vaḍḍhanto mayhaṃ
yūthaṃ pariharituṃ na dassati idāneva māretabbo etaṃ āliṅganto
viya gāḷhaṃ pīḷetvā jīvitakkhayaṃ pāpessāmīti cintetvā ehi
tāta ettakaṃ kālaṃ kahaṃ gatosīti bodhisattaṃ āliṅganto viya
nippīḷesi. Bodhisatto pana nāgabalo thāmasampanno sopi naṃ
nippīḷesi. Athassa aṭṭhīni bhijjanākārappattāni ahesuṃ. Athassa
etadahosi ayaṃ vaḍḍhanto maṃ māressati kena nu kho upāyena
puretaraññeva māreyyanti. Tato cintesi ayaṃ avidūre
rakkhasapariggahito saro tattha naṃ rakkhasena khādāpessāmīti. Atha naṃ
evaṃ āha tāta ahaṃ mahallako imaṃ yūthaṃ niyyādemi ajjeva taṃ rājānaṃ
karomi asukasmiṃ nāma ṭhāne saro atthi tattha dve kumudiniyo
tisso uppaliniyo pañca paduminiyo pupphanti gaccha tato pupphāni
āharāti. So sādhu tāta āharissāmīti gantvā sahasā
anotaritvā samantā padaṃ paricchindanto otiṇṇapadaññeva addasa na
uttiṇṇapadaṃ. So iminā sarena rakkhasapariggahitena bhavitabbaṃ

---------------------------------------------------------------------------------------------
page70.
Mayhaṃ pitā attanā vadhituṃ asakkonto rakkhasena maṃ khādāpetukāmo
bhavissati ahaṃ imañca saraṃ na otarissāmi pupphāni ca gahessāmīti
nirudakaṭṭhānaṃ gantvā vegaṃ gahetvā uppatitvā purato gacchanto
nirudake okāse ṭhitāneva dveva pupphāni gahetvā paratīre pati
paratīrato orimatīraṃ āgacchanto tenevupāyena dve gaṇhi. Evaṃ
ubhosu passesu rāsiṃ karonto pupphāni ca gaṇhi rakkhasassa ca
āṇaṭṭhānaṃ na otari. Athassa ito uttariṃ ukkhipituṃ na sakkhissāmīti
tāni pupphāni ekasmiṃ ṭhāne rāsiṃ karontassa so rakkhaso
mayā ettakaṃ kālaṃ evarūpo paññavā acchariyapuriso na diṭṭhapubbo
pupphāni ca yāvadicchakaṃ gahitāni mayhañca āṇaṭṭhānaṃ na otiṇṇoti
udakaṃ dvidhā bhindanto udakato uṭṭhāya bodhisattaṃ upasaṅkamitvā
vānarinda yassa imasmiṃ loke tayo dhammā atthi so paccāmittaṃ
abhibhavati te sabbepi tava abbhantare atthi maññeti vatvā
bodhisattassa thutiṃ karonto imaṃ gāthamāha
         yassete ca tayo dhammā    vānarinda yathā tava
         dakkhiyaṃ sūriyaṃ paññā        diṭṭhaṃ so ativattatīti.
     Tattha dakkhiyanti dakkhabhāvo. Sampattabhayaṃ vidhamituṃ jānanapaññāya
sampayuttauttamaviriyassetaṃ nāmaṃ. Sūriyanti sūrabhāvo.
Nibbhayabhāvassetaṃ nāmaṃ. Paññāti paññāpanapaṭṭhapanāya
upāyapaññāyetaṃ nāmaṃ.

---------------------------------------------------------------------------------------------
page71.
     Evaṃ so dakarakkhaso imāya gāthāya bodhisattassa thutiṃ katvā
imāni pupphāni kimatthaṃ harasīti pucchi. Pitā maṃ rājānaṃ kātukāmo
tena kāraṇena harāmīti. Na sakkā tādisena uttamapurisena pupphāni
vahituṃ ahaṃ vahissāmīti ukkhipitvā tassa pacchato agamāsi.
Athassa pitā dūratova taṃ disvā ahaṃ imaṃ rakkhasabhattaṃ bhavissatīti
pahiṇiṃ sodānesa rakkhasaṃ pupphāni vahāpento āgacchati idānimhi
naṭṭhoti cintento sattadhā hadayaphālanaṃ patvā tattheva jīvitakkhayaṃ
patto. Sesā vānarā sannipatitvā bodhisattaṃ rājānaṃ akaṃsu.
     Satthāpi imaṃ dhammadesanaṃ āharitvā anusandhiṃ ghaṭetvā jātakaṃ
samodhānesi tadā yūthapati devadatto ahosi yūthapatiputto pana
ahamevāti.
                   Tayodhammajātakaṃ aṭṭhamaṃ.
                      -----------
                     9. Bherivādajātakaṃ
     dhame dhameti idaṃ satthā jetavane viharanto aññataraṃ dubbacaṃ
ārabbha kathesi.
     Tañhi bhikkhuṃ satthā saccaṃ kira tvaṃ dubbacosīti pucchitvā
saccaṃ bhagavāti vutte na tvaṃ bhikkhu idāneva dubbaco pubbepi
dubbacoyevāti vatvā atītaṃ āhari.

---------------------------------------------------------------------------------------------
page72.
     Atīte bārāṇasiyaṃ brahmadatte rajjaṃ kārente bodhisatto
bherivādakakule nibbattitvā gāmake vasati. So bārāṇasiyaṃ nakkhattaṃ
saṅghuṭṭhanti sutvā samajjamaṇḍale bheriṃ vādetvā dhanaṃ āharissāmīti
puttaṃ ādāya tattha gantvā bheriṃ vādetvā bahuṃ dhanaṃ labhi
taṃ ādāya attano gāmaṃ gacchanto coraaṭaviṃ patvā puttaṃ nirantaraṃ
bheriṃ vādentaṃ vāresi tāta nirantaraṃ bheriṃ avādetvā
maggapaṭipannaissarabheriṃ viya antarantarā vādehīti. So pitarā vāriyamānopi
bherisaddeneva core palāpessāmīti vatvā nirantarameva vādeti.
Corā paṭhamaññeva bherisaddaṃ sutvā issarabheri viya bhavissatīti
palāyitvā ativiya ekābaddhaṃ saddaṃ sutvā nāyaṃ issarabheri
bhavissatīti āgantvā upadhārentā dveyeva jane disvā pothetvā
vilumpiṃsu. Bodhisatto kicchena vata no laddhadhanaṃ ekābaddhaṃ
katvā vādento nāsesīti vatvā imaṃ gāthamāha
         dhame dhame nātidhame   atidhantaṃ hi pāpakaṃ
         dhamantena sataṃ laddhaṃ    atidhantena nāsitanti.
     Tattha dhame dhameti dhameyya no na dhameyya bheriṃ vādeyya
no na vādeyyāti attho. Nātidhameti atikkamitvā pana nirantarameva
katvā na vādeyya. Kiṃkāraṇā. Atidhantaṃ hi pāpakanti nirantaraṃ
bherivādanaṃ idāni amhākaṃ pāpakaṃ lāmakaṃ jātaṃ. Dhamantena sataṃ
laddhanti nagare bherivādanena kahāpaṇasataṃ laddhaṃ. Atidhantena nāsitanti

---------------------------------------------------------------------------------------------
page73.
Idāni pana me puttena vacanaṃ akatvā yaṃ idaṃ aṭaviyaṃ atidhantaṃ
tena atidhantena sabbaṃ nāsitanti.
     Satthā imaṃ dhammadesanaṃ āharitvā anusandhiṃ ghaṭetvā jātakaṃ
samodhānesi tadā putto dubbacabhikkhu ahosi pitā pana
ahamevāti.
                   Bherivādajātakaṃ navamaṃ.
                       --------
                    10. Saṅkhadhamanajātakaṃ
     dhame dhameti idaṃ satthā jetavane viharanto dubbacameva ārabbha
kathesi.
      Atīte bārāṇasiyaṃ brahmadatte rajjaṃ kārente bodhisatto
saṅkhadhamakule nibbattitvā bārāṇasiyaṃ nakkhatte saṅghuṭṭhe pitaraṃ
ādāya saṅkhadhamanakammena dhanaṃ labhitvā āgamanakāle coraaṭaviyaṃ
pitaraṃ nirantaraṃ saṅkhadhamantaṃ vāresi. So saṅkhasaddena core
palāpessāmīti nirantarameva dhami. Corā purimanayeneva āgantvā
vilumpiṃsu. Bodhisatto purimanayeneva gāthamāha
         dhame dhame nātidhame   atidhantaṃ hi pāpakaṃ
         dhantenādhigatā bhogā  te tāto vidhamī dhamanti.
     Tattha te tāto vidhamī dhamanti te saṅkhaṃ dhamitvā laddhabhoge

---------------------------------------------------------------------------------------------
page74.
Mama pitā punappunaṃ dhamanto vidhami viddhaṃsesi vināsesīti.
     Satthā imaṃ dhammadesanaṃ āharitvā anusandhiṃ ghaṭetvā jātakaṃ
samodhānesi tadā pitā dubbacabhikkhu ahosi putto pana
ahamevāti.
                   Saṅkhadhamanajātakaṃ dasamaṃ.
                    Āsiṃsavaggo chaṭṭho.
                       --------

---------------------------------------------------------------------------------------------
page75.
                    7. Itthīvaggavaṇṇanā
                       --------
                    1. Asātamantajātakaṃ
     āsā lokitthiyo nāmāti idaṃ satthā jetavane viharanto
ukkaṇṭhitaṃ bhikkhuṃ ārabbha kathesi.
     Tassa vatthu ummādayantijātake āvibhavissati. Taṃ pana
satthā bhikkhu itthiyo nāma asātā asatiyo lāmikā pacchimikā
tvaṃ evarūpaṃ lāmikaṃ itthiṃ nissāya kasmā ukkaṇṭhitoti vatvā
atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
gandhāraraṭṭhe takkasilāyaṃ brāhmaṇakule nibbattitvā viññutaṃ patto
tīsu vedesu sabbasippesu ca nipphattiṃ patto disāpāmokkho ācariyo
ahosi. Tadā bārāṇasiyaṃ ekasmiṃ brāhmaṇakule puttassa
jātadivaseyeva aggiṃ gahetvā anibbāyantaṃ ṭhapayiṃsu. Atha taṃ
brāhmaṇakumāraṃ soḷasavassakāle mātāpitaro āhaṃsu puttaka mayaṃ tava
jātadivase aggiṃ gahetvā ṭhapayimhā sace brahmalokaparāyano bhavitukāmo
taṃ aggiṃ ādāya araññaṃ pavisitvā aggiṃ bhagavantaṃ namassanto
brahmalokaparāyano hohi sace agāraṃ ajjhāvasitukāmo takkasilaṃ
gantvā disāpāmokkhassa ācariyassa santike sippaṃ uggaṇhitvā

---------------------------------------------------------------------------------------------
page76.
Kuṭumbaṃ saṇṭhapehīti. Māṇavo nāhaṃ sakkhissāmi araññe aggiṃ
paricarituṃ kuṭumbameva saṇṭhapessāmīti mātāpitaro vanditvā
ācariyabhāgaṃ sahassaṃ gahetvā takkasilaṃ gantvā sippaṃ uggaṇhitvā
paccāgami. Mātāpitaro panassa anatthikā gharāvāsena araññe aggiṃ
paricarāpetukāmā honti. Atha naṃ mātā itthīnaṃ dosaṃ dassetvā
araññaṃ pesetukāmā so ācariyo paṇḍito byatto sakkhissati
me puttassa itthīnaṃ dosaṃ kathetunti cintetvā āha uggahitante
tāta sippanti. Āma ammāti. Asātamantāpi te uggahitāti.
Na uggahitā ammāti. Tāta yadi te asātamantā na uggahitā
na nāma te sippaṃ uggahitaṃ gaccha uggaṇhitvā ehīti. So
sādhūti puna takkasilābhimukho pāyāsi. Tassāpi ācariyassa mātā
mahallikā vīsavassasatikā. So taṃ sahatthā nhāpento bhojento
pāyento paṭijaggati. Aññe manussā naṃ tathākarontaṃ jigucchanti.
So cintesi yannūnāhaṃ araññaṃ pavisitvā tattha mātaraṃ paṭijagganto
vihareyyanti. Athekasmiṃ vivitte araññe udakaphāsukaṭṭhāne
paṇṇasālaṃ kāretvā sappi taṇḍulādīni āharāpetvā mātaraṃ ukkhipitvā
tattha gantvā mātaraṃ paṭijagganto vāsaṃ kappesi.
     Sopi kho māṇavo takkasilaṃ gantvā ācariyaṃ apassanto
kahaṃ ācariyoti pucchitvā taṃ pavuttiṃ sutvā tattha gantvā vanditvā
aṭṭhāsi. Atha naṃ ācariyo kiṃ nu kho tāta atisīghaṃ āgatosīti.
Nanu ahaṃ tumhehi asātamanto nāma uggaṇhāpitoti. Ko pana

---------------------------------------------------------------------------------------------
page77.
Te asātamante uggaṇhitabbe katvā kathesīti. Mayhaṃ mātā
ācariyāti. Bodhisatto cintesi asātamantā nāma keci natthi
imassa pana mātā imaṃ itthīdosaṃ jānāpetukāmā bhavissatīti.
Atha naṃ sādhu tāta dassāmi te asātamante tvaṃ ajjādiṃ katvā
mama ṭhāne ṭhatvā mama mātaraṃ sahatthā nhāpento bhojento pāyento
paṭijaggāhi hatthapādasīsapiṭṭhisambāhanādīni cassā karonto ayye
jaraṃ pattakālepi tāva te evarūpaṃ sarīraṃ daharakāle kīdisaṃ ahosīti
parikammakaraṇakāle hattha pādādīnaṃ vaṇṇaṃ katheyyāsi yañca te mama
mātā katheti taṃ alajjanto anigūhanto mayhaṃ ārocesi evaṃ
karonto asātamante lacchasi akaronto na lacchasīti. So
sādhu ācariyāti tassa vacanaṃ sampaṭicchitvā tato paṭṭhāya sabbaṃ
yathāvuttavidhānaṃ akāsi. Athassā tasmiṃ māṇave punappunaṃ vaṇṇayamāne
ayaṃ mayā saddhiṃ abhiramitukāmo bhavissatīti andhāya jarājiṇṇāya
abbhantare kileso uppajji. Sā ekadivasaṃ attano sarīravaṇṇaṃ
kathayamānaṃ māṇavaṃ āha mayā saddhiṃ abhiramituṃ icchasīti. Ayye
ahaṃ atiiccheyyaṃ ācariyo pana garukoti. Sace maṃ icchasi puttaṃ
me mārehīti. Ahaṃ ācariyassa santike ettakaṃ sippaṃ uggaṇhitvā
kilesamattaṃ nissāya kinti katvā ācariyaṃ māressāmīti. Tenahi sace
maṃ na pariccajasi ahameva naṃ māressāmīti. Evaṃ itthiyo nāma
asātā lāmikā pacchimikā tathārūpe nāma vaye ṭhitā rāgacittaṃ
uppādetvā kilesaṃ anuvattamānā evaṃupakāraṃ puttaṃ māretukāmā jātā.

---------------------------------------------------------------------------------------------
page78.
     Māṇavo sabbaṃ taṃ kathaṃ bodhisattassa ārocesi. Bodhisatto
suṭṭhu te māṇava kataṃ mayhaṃ ārocentenāti vatvā mātu
āyusaṅkhāraṃ olokento ajjeva marissatīti ñatvā ehi māṇava
vīmaṃsissāmi nanti ekaṃ udumbararukkhaṃ chinditvā attano pamāṇena
kaṭṭharūpakaṃ katvā sarīraṃ pārupitvā attano sayanaṭṭhāne uttānaṃ
nipajjāpetvā rajjukaṃ bandhitvā antevāsikaṃ āha tāta pharasuṃ ādāya
gantvā mama mātu saññaṃ dehīti. Māṇavo gantvā ayye
ācariyo paṇṇasālāyaṃ attano sayanaṭṭhāne nipanno rajjusaññā
me bandhā imaṃ pharasuṃ ādāya gantvā sace sakkosi mārehi nanti
āha. Tvaṃ maṃ na pariccajissasīti . Kiṃkāraṇā pariccajissāmīti.
Sā pharasuṃ ādāya pavedhamānā uṭṭhāya rajjusaññāya gantvā
hatthena parāmasitvā ayaṃ me puttoti saññāya kaṭṭharūpakassa
mukhato sāṭakaṃ apanetvā pharasuṃ ādāya ekappahāreneva māressāmīti
gīvāyameva paharitvā thaddhasadde uppanne rukkhabhāvaṃ aññāsi.
Atha bodhisattena kiṃ karosi ammāti vutte vañcitamhīti tattheva
maritvā patitā. Attano kira paṇṇasālāya nipannāyapi taṃ khaṇaṃyeva
maritabbameva. So tassā matabhāvaṃ ñatvā sarīrakiccaṃ katvā āhaḷanaṃ
nibbāpetvā vanapupphehi pūjetvā māṇavaṃ ādāya paṇṇasālādvāre
nisīditvā tāta pāṭiyekkā asātamantā nāma natthi itthiyo
asātā ca nāma tava mātā asātamante uggaṇhāti mama santikaṃ
pesayamānā itthīnaṃ dosaṃ jānanatthaṃ pesesi idāni pana te paccakkhatova

---------------------------------------------------------------------------------------------
page79.
Mama mātu dosā diṭṭhā iminā kāraṇena itthiyo nāma asātā
lāmikāti jāneyyāsīti taṃ ovaditvā uyyojesi. Sopi ācariyaṃ
vanditvā mātāpitūnaṃ santikaṃ agamāsi. Atha naṃ mātā pucchi
uggaṇhitā te asātamantāti. Āma ammāti. Idāni kiṃ
karissasi pabbajitvā aggiṃ vā paricarissasi agāramajjhe vā
vasissasīti. Māṇavo mayā amma paccakkhato itthīnaṃ dosā
diṭṭhā agārena me kiccaṃ natthi pabbajissāmahanti attano
adhippāyaṃ pakāsento imaṃ gāthamāha
         āsā lokitthiyo nāma     velā tāsaṃ na vijjati
         sārattā ca pagabbhā ca     sikhī sabbaghaso yathā
         tā hitvā pabbajissāmi     vivekamanubrūhayanti.
     Tattha āsāti asatiyo lāmikā. Athavā. Sātaṃ vuccati
sukhaṃ taṃ tāsaṃ natthi attani paṭibaddhacittānaṃ asātameva dentītipi
asātā dukkhā dukkhavatthubhūtāti attho. Imassa panatthassa
dīpanatthāya idaṃ suttaṃ āharitabbaṃ
         māyā cetā marīci ca      sokā rogā cupaddavā
         kharāva bandhanā cetā      maccupāsā guhāsayā
         tāsu yo vissase poso    so naresu narādhamoti.
     Lokitthiyoti loke itthiyo. Velā tāsaṃ na vijjatīti
amma tāsaṃ itthīnaṃ kilesuppattiṃ patvā velā saṃvaro mariyādā
pamāṇannāma natthi. Sārattā ca pagabbhā cāti velā ca

---------------------------------------------------------------------------------------------
page80.
Etāsaṃ natthi pañcasu kāmaguṇesu sārattā allīnā tathā kāyapāgabbhiyena
vācāpāgabbhiyena manopāgabbhiyenāti tividhena pāgabbhiyena
samannāgatattā pagabbhā cetā. Etāsaṃ hi abbhantare
kāyadvārādīni patvā saṃvaro nāma natthi lolā kākappaṭibhāgāti
dasseti. Sikhī sabbaghaso yathāti amma yathā jālasikhāya sikhīti
saṅkhyaṃ gato aggi nāma gūthagatādibhedaṃ asucimpi sappimadhuphāṇitādibhedaṃ
sucimpi iṭṭhampi aniṭṭhampi yaṃ yadeva labhati sabbaṃ
ghasati khādati tasmā sabbaghasoti vuccati tatheva itthiyopi
hatthimeṇḍagomeṇḍādayo vā hontu hīnajaccā hīnakammantā khattiyādayo
vā hontu uttamakammantā hīnukkaṭṭhabhāvaṃ acintetvā lokassādavasena
kilesasanthave uppanne yaṃ yaṃ labhanti sabbameva sevantīti
sabbaghasasikhisadisāva honti tasmā sikhī sabbaghaso yathā tathevetāti
veditabbā. Tā hitvā pabbajissāmīti ahaṃ tā lāmikā
dukkhavatthubhūtā itthiyo hitvā araññaṃ pavisitvā isipabbajjaṃ
pabbajissāmi. Vivekamanubrūhayanti kāyaviveko cittaviveko upadhivivekoti
tayo vivekā tesu idha kāyavivekopi vaṭṭati cittavivekopi.
Idaṃ vuttaṃ hoti ahaṃ amma pabbajitvā kasiṇaparikammaṃ  katvā
aṭṭha samāpattiyo pañca abhiññāyo ca uppādetvā gaṇato
kāyaṃ kilesehi ca cittaṃ vivecetvā imaṃ vivekaṃ brūhanto vaḍḍhento
brahmalokaparāyano bhavissāmi alaṃ me agārenāti.
     Evaṃ itthiyo garahitvā mātāpitaro vanditvā pabbajitvā

---------------------------------------------------------------------------------------------
page81.
Vuttappakāraṃ vivekaṃ brūhanto brahmalokaparāyano ahosi.
     Satthāpi evaṃ bhikkhu itthiyo nāma asātā lāmikā pacchimikā
dukkhadāyikāti itthīnaṃ aguṇaṃ kathetvā saccāni pakāsesi.
Saccapariyosāne so bhikkhu sotāpattiphale patiṭṭhāsi. Satthā anusandhiṃ
ghaṭetvā jātakaṃ samodhānesi tadā mātā bhaddakāpilānī pitā
mahākassapo ahosi antevāsiko ānando ācariyo pana
ahamevāti.
                   Asātamantajātakaṃ paṭhamaṃ.
                       ---------
                     2. Aṇḍabhūtajātakaṃ
     yaṃ brāhmaṇo avādesīti idaṃ satthā jetavane viharanto
ukkaṇṭhitameva ārabbha kathesi.
     Taṃ hi satthā saccaṃ kira bhikkhu ukkaṇṭhitosīti pucchitvā
saccaṃ bhanteti vutte bhikkhu itthiyo nāma arakkhiyā pubbe
paṇḍitā itthiṃ gabbhato paṭṭhāya rakkhantāpi rakkhituṃ nāsakkhiṃsūti
vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tassa aggamahesiyā kucchimhi nibbattitvā vayappatto sabbasippesu
napphattiṃ patvā pitu accayena rajje patiṭṭhāya dhammena rajjaṃ

---------------------------------------------------------------------------------------------
page82.
Kāresi. So purohitena saddhiṃ jūtaṃ kīḷati kīḷanto pana
         sabbā nadī vaṅkagatā     sabbe kaṭṭhamayā vanā
         sabbitthiyo kare pāpaṃ    labbhamāne nivātaketi
imaṃ jūtagītaṃ gāyanto rajataphalake suvaṇṇapāsake khipati. Evaṃ kīḷanto
pana rājā niccaṃ jināti. Purohito pana parājīyati. So anukkamena
gharavibhave parikkhayaṃ gacchante cintesi evaṃ sante sabbaṃ imasmiṃ
ghare dhanaṃ khīyissati pariyesitvā purisantaraṃ agataṃ ekaṃ mātugāmaṃ
ghare karissāmīti. Athassa etadahosi aññapurisaṃ diṭṭhapubbaṃ
itthiṃ rakkhituṃ na sakkhissāmi gabbhato paṭṭhāyekaṃ mātugāmaṃ rakkhitvā
taṃ vayappattaṃ vase ṭhapetvā ekapurisikaṃ katvā gāḷhaṃ ārakkhaṃ
saṃvidahitvā rājakulato dhanaṃ āharissāmīti. So ca aṅgavijjāya
cheko hoti athekaṃ duggatitthiṃ gabbhiniṃ disvā dhītaraṃ vijāyissatīti
ñatvā taṃ pakkosāpetvā paribbayaṃ datvā ghareyeva vasāpetvā
vijātakāle dhanaṃ datvā uyyojetvā taṃ kumārikaṃ aññesaṃ purisānaṃ
daṭṭhuṃ adatvā itthīnaṃyeva hatthe datvā posāpetvā vayappattakāle
taṃ attano vase ṭhapesi yāva cesā na vaḍḍhati tāva raññā
saddhiṃ jūtaṃ na kīḷati tampana vase ṭhapetvā mahārāja jūtaṃ kīḷāmāti
āha. Rājā sādhūti purimaniyāmeneva kīḷi. Purohito rañño
gāyitvā pāsakaṃ khipanakāle ṭhapetvā māṇavikanti āha. Tato
paṭṭhāya purohito jināti. Rājā parājīyati.
     Bodhisatto imassa ghare ekapurisikāya ekāya itthiyā

---------------------------------------------------------------------------------------------
page83.
Bhavitabbanti pariggaṇhāpento atthibhāvaṃ ñatvā sīlamassā
bhindāpessāmīti ekaṃ dhuttaṃ pakkosāpetvā sakkhissasi purohitassa
itthiyā sīlaṃ bhinditunti āha. Sakkomi devāti. Athassa
rājā dhanaṃ datvā tenahi khippaṃ niṭṭhāpehīti taṃ pahiṇi. So
rañño santikā dhanaṃ ādāya gandhadhūpacuṇṇakappurādīni gahetvā
tassa gharato avidūre sabbagandhāpaṇaṃ pasāresi. Purohitassāpi
gehaṃ sattabhūmikaṃ sattadvārakoṭṭhakaṃ hoti. Sabbesu ca
dvārakoṭṭhakesu itthīnaññeva ārakkhā ṭhapetvā pana brāhmaṇaṃ añño
puriso gehaṃ pavisituṃ labhanto nāma natthi. Kacavarachaḍḍanapacchiṃpi
sodhetvāyeva pavesenti. Taṃ māṇavikaṃ purohito ceva
daṭṭhuṃ labhati tassā ca ekā paricārikā itthī. Athassā paricārikā
gandhapupphamūlaṃ gahetvā gacchantī tassa dhuttassa āpaṇasamīpena
gacchati. So ayaṃ tassā paricārikāti suṭṭhu ñatvā ekadivasaṃ
taṃ āgacchantiṃ disvā āpaṇā vuṭṭhāya gantvā tassā pādamūle
patitvā ubhohi passehi pāde gāḷhaṃ gahetvā amma ettakaṃ
kālaṃ kahaṃ gatāsīti paridevi. Avasesāpi payuttakadhuttā ekamantaṃ
ṭhatvā hatthapādamukhasaṇṭhānehi ca ākappena ca mātāputtā
ekasadisāyevāti āhaṃsu. Sā itthī tesu tesu kathentesu attano
saddahitvā ayaṃ me putto bhavissatīti sayampi rodituṃ ārabhi.
Te ubhopi kanditvā aññamaññaṃ āliṅgitvā aṭṭhaṃsu.
     Atha so dhutto āha amma kahaṃ vasasīti. Kinnarīlīḷhāya

---------------------------------------------------------------------------------------------
page84.
Samānāya rūpasobhaggappattāya purohitassa daharitthiyā upaṭṭhānaṃ
kurumānā vasāmi tātāti. Idāni kahaṃ yāsi ammāti. Tassā
gandhamālādīnaṃ atthāyāti. Amma kinte aññattha gatena ito
paṭṭhāya  mameva santakaṃ harāti mūlaṃ agahetvā bahūni
tambūlatakkolakādīni ceva nānāpupphāni ca adāsi. Māṇavikā bahūni
gandhapupphādīni disvā kiṃ amma ajja amhākaṃ brāhmaṇo pasannoti
āha. Kasmā evaṃ vadasīti. Imesaṃ bahubhāvaṃ disvāti. Na
brāhmaṇo bahuṃ mūlaṃ adāsi mayā panetaṃ mayhaṃ puttassa santikā
ābhatanti. Tato paṭṭhāya sā brāhmaṇena dinnamūlaṃ attanāva
gahetvā tasseva santikā gandhapupphādīni āharati. Dhutto
katipāhaccayena gilānālayaṃ katvā nipajji. Sā tassa āpaṇadvāraṃ
gantvā taṃ adisvā kahaṃ me puttoti pucchi. Puttassa te
aphāsukaṃ jātanti. Sā tassa nipannaṭṭhānaṃ gantvā nisīditvā
piṭṭhiṃ parimajjantī kiṃ te tāta aphāsukanti pucchi. So tuṇhī
ahosi. Kiṃ na kathesi puttāti. Amma marantenāpi tuyhaṃ
kathetuṃ na sakkāti. Mayhaṃ akathetvā kassa katheyyāsi kathehi
tātāti. Amma mayhaṃ aphāsukaṃ natthi tassā pana māṇavikāya
vaṇṇaṃ sutvā paṭibaddhacittosmi jāto taṃ labhanto jīvissāmi
alabhanto idheva marissāmīti. Tāta mayhaṃ esa bhāro mā
tvaṃ etaṃ nissāya cintayīti taṃ assāsetvā bahūni gandhapupphādīni
ādāya māṇavikāya santikaṃ gantvā putto me amma mama

---------------------------------------------------------------------------------------------
page85.
Santikā tava vaṇṇaṃ sutvā paṭibaddhacitto jāto kiṃ kātabbanti.
Sace ānetuṃ sakkotha mayā katokāsoyevāti. Sā tassā vacanaṃ
sutvā tato paṭṭhāya tassa gehassa kaṇrakaṇṇehi bahuṃ kacavaraṃ
saṅkaḍḍhitvā ārakkhitthiyā upari chaḍḍeti. Sā tena aṭṭiyamānā
apeti. Iti sā teneva niyāmena yā yā kiñci katheti tassā
tassā upari kacavaraṃ chaḍḍesi. Tato paṭṭhāya yaṃ sā āharati vā
nīharati vā taṃ na kāci sodhetuṃ ussahati.
     Tasmiṃ kāle sā taṃ dhuttaṃ pupphapacchiyaṃ nipajjāpetvā māṇavikāya
santikaṃ abhihari. Dhutto māṇavikāya sīlaṃ bhindi ekāhadvīhaṃ
pāsādeyeva ahosi. Purohite bahi nikkhante ubho abhiramanti.
Tasmiṃ āgate dhutto nilīyati. Atha naṃ sā ekāhadvīhaccayena
sāmi idāni tava gantuṃ vaṭṭatīti āha. Ahaṃ brāhmaṇaṃ paharitvā
gantukāmoti. Sā evaṃ hotūti dhuttaṃ nilīyāpetvā brāhmaṇe
āgate evamāha ahaṃ ayya tumhesu vīṇaṃ vādentesu naccituṃ
icchāmīti. Sādhu bhadde naccassūti vīṇaṃ vādesi. Tumhesu
olokentesu lajjāmi mukhaṃ pana te sāṭakena bandhitvā naccissāmīti.
Sace lajjasi evaṃ karohīti. Māṇavikā ghanasāṭakaṃ gahetvā
tassa akkhīni pidahamānā mukhaṃ bandhi. Brāhmaṇo  mukhaṃ
bandhāpetvā vīṇaṃ vādesi. Sā muhuttaṃ naccitvā ayya ahaṃ te
ekavāraṃ sīse paharitukāmāti āha. Itthīlolo brāhmaṇo kiñci
kāraṇaṃ ajānanto paharāhīti āha. Māṇavikā dhuttassa saññaṃ

---------------------------------------------------------------------------------------------
page86.
Adāsi. So santikaṃ āgantvā brāhmaṇassa piṭṭhipasseva ṭhatvā
sīse kappurena pahari. Akkhīni patanākārappattāni ahesuṃ. Sīse
gaṇḍo uṭṭhahi. So vedanāppatto hutvā āhara te hatthanti
āha. Māṇavikā attano hatthaṃ ukkhipitvā tassa hatthe ṭhapesi.
Brāhmaṇo hattho muduko pahāro pana thaddhoti āha.
Dhutto brāhmaṇaṃ paharitvā nilīyi. Māṇavikā tasmiṃ nilīyante
brāhmaṇassa mukhato sāṭakaṃ mocetvā telaṃ ādāya sīsaṃ
parisambāhi. Brāhmaṇe bahi nikkhante puna sā itthī dhuttaṃ
pacchiyaṃ nipajjāpetvā nīhari. So rañño santikaṃ gantvā
sabbaṃ taṃ pavuttiṃ ārocesi.
     Rājā attano upaṭṭhānaṃ āgataṃ brāhmaṇaṃ āha jūtaṃ kīḷāma
brāhmaṇāti. Sādhu mahārājāti. Rājā jūtamaṇḍalaṃ sajjāpetvā
purimanayeneva jūtagītaṃ gāyitvā pāsake khipati. Brāhmaṇo
māṇavikāya tapassa bhinnabhāvaṃ ajānanto ṭhapetvā māṇavikanti āha.
Evaṃ vadantopi parājitoyeva. Rājā jinitvā tvaṃ brāhmaṇa
kiṃ vadesi māṇavikāya te tapo bhinno tvaṃ mātugāmaṃ gabbhato
paṭṭhāya rakkhanto sattasu ṭhānesu ārakkhaṃ karonto rakkhissāmīti
maññasi mātugāmo nāma kucchiyaṃ pakkhipitvā carantenāpi rakkhituṃ na
sakkā ekapurisikā itthī nāma natthi tava māṇavikā naccitukāmāmhīti
vatvā vīṇaṃ vādentassa tava sāṭakena mukhaṃ bandhitvā
attano jāraṃ tava sīse kappurena paharāpetvā uyyojesi idāni

---------------------------------------------------------------------------------------------
page87.
Kiṃ ṭhapesīti vatvā imaṃ gāthamāha
         yaṃ brāhmaṇo avādesi   vīṇaṃ sammukhaveṭhito
         aṇḍabhūtā bhatā bhariyā    tāsu ko jātu vissaseti.
     Tattha yaṃ brāhmaṇo avādesi vīṇaṃ sammukhaveṭhitoti yena
kāraṇena brāhmaṇo ghanasāṭakena saha mukhena veṭhito hutvā vīṇaṃ
vādesi taṃ kāraṇaṃ na jānātīti attho. Tañhi sā vañcetukāmā
evamakāsi. Brāhmaṇo pana taṃ itthīnaṃ bahumāyābhāvaṃ ajānanto
mātugāmassa saddahitvā maṃ esā lajjatīti evaṃsaññī ahosi
tenassa aññāṇabhāvaṃ pakāsento rājā evamāha ayamettha
adhippāyo. Aṇḍabhūtā bhatā bhariyāti aṇḍaṃ vuccati bījaṃ bījabhūtā
mātu kucchito anikkhantakāleyeva ābhatā ānītā. Bhatāti vā
puṭṭhāti attho. Kā sā. Bhariyā pajāpati pādaparicārikā. Sā
hi bhattavatthādīhi bharitabbatāya bhinnasaṃvaratāya lokadhammehi
bharitabbatāya ca bhariyāti vuccati. Tāsu ko jātu vissaseti jātūti
ekaṃsādhivacanaṃ. Tāsu mātu kucchito paṭṭhāya rakkhiyamānāsupi evaṃ vikāraṃ
āpajjantīsu bhariyāsu ko nāma paṇḍito puriso ekaṃsena vissase
nibbikārā etā mayīti ko saddaheyyāti attho. Asaddhammavasena
hi āmantakesu nimantakesu vijjamānesu mātugāmo nāma
na sakkā rakkhitunti.
     Evaṃ bodhisatto brāhmaṇassa dhammaṃ desesi. Brāhmaṇo
bodhisattassa dhammadesanaṃ sutvā nivesanaṃ gantvā taṃ māṇavikaṃ āha

---------------------------------------------------------------------------------------------
page88.
Tayā kira evarūpaṃ pāpakammaṃ katanti. Ayya ko evamāha na
karomi ahameva pahariṃ na añño koci sace na saddahatha
ahaṃ tumhe ṭhapetvā aññassa purisassa hatthasamphassaṃ na jānāmīti
saccakiriyaṃ katvā aggiṃ pavisitvā tumhe saddahāpessāmīti.
Brāhmaṇo evaṃ hotūti mahantaṃ dārurāsiṃ kāretvā aggiṃ datvā taṃ
pakkosāpetvā sace attano saddahasi aggiṃ pavisāti āha.
Māṇavikā ca attano paricārikaṃ paṭhamameva sikkhāpesi amma tava
puttaṃ tattha gantvā mama aggiṃ pavisanakāle hatthagahaṇaṃ kātuṃ
vadehīti. Sā gantvā tathā avaca. Dhutto āgantvā parisamajjhe
aṭaṭhāsi. Sā māṇavikā brāhmaṇaṃ vañcetukāmā mahājanamajjhe
ṭhatvā brāhmaṇa taṃ ṭhapetvā aññassa purisassa hatthasamphassaṃ
nāma na jānāmi iminā saccena ayaṃ aggi mā maṃ jhāpesīti
aggiṃ pavisituṃ āraddhā. Tasmiṃ khaṇe dhutto passatha bho
purohitabrāhmaṇassa kammaṃ evarūpaṃ mātugāmaṃ aggiṃ pavesāpetīti
gantvā taṃ māṇavikaṃ hatthe gaṇhi. Sā hatthaṃ vissajjāpetvā
purohitaṃ āha ayya mama saccakiriyā bhinnā na sakkā aggiṃ
pavisitunti. Kiṃkāraṇāti. Ajja mayā evaṃ saccakiriyā katā
ṭhapetvā mama sāmikaṃ aññassa purisassa hatthasamphassaṃ na jānāmīti
adāni camhi iminā purisena hatthe gahitāti. Brāhmaṇo vañcito
ahaṃ imāyāti ñatvā taṃ pothetvā nīharāpesi. Evaṃ
asaddhammasamannāgatā kiretā itthiyo mahantaṃ pāpakammaṃ katvā attano

---------------------------------------------------------------------------------------------
page89.
Sāmikaṃ vañcetuṃ nāhaṃ evarūpaṃ karomīti divasampi sapathaṃ kurumānā
nānācittāva honti. Tena vuttaṃ
         corīnaṃ bahubuddhīnaṃ       yāsu saccaṃ sudullabhaṃ
         thīnaṃ bhāvo durājāno   macchassevodake gataṃ.
         Musā tāsaṃ yathā saccaṃ   saccaṃ tāsaṃ yathā musā
         gāvo bahutiṇasseva     mama santi varaṃ varaṃ.
         Coriyo kaṭhinā hetā   vāḷā capalasakkharā
         na tā kiñci na jānanti  yaṃ manussesu vañcananti.
     Satthā evaṃ arakkhiyo mātugāmoti imaṃ dhammadesanaṃ āharitvā
saccāni pakāsesi. Saccapariyosāne ukkaṇṭhitabhikkhu sotāpattiphale
patiṭṭhahi. Satthāpi anusandhiṃ ghaṭetvā jātakaṃ samodhānesi tadā
bārāṇasīrājā ahameva ahosīti.
                    Aṇḍabhūtajātakaṃ dutiyaṃ.
                     ------------
                      3. Takkajātakaṃ
     kodhanā akataññū cāti idaṃ satthā jetavane viharanto
ukkaṇṭhitabhikkhuññeva ārabbha kathesi.
     Satthā saccaṃ kira tvaṃ bhikkhu ukkaṇṭhitosīti pucchitvā saccanti
vutte itthiyo nāma akataññū mittadubbhā kasmā tā nissāya

---------------------------------------------------------------------------------------------
page90.
Ukkaṇṭhitosīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
isipabbajjaṃ pabbajitvā gaṅgāya tīre assamaṃ māpetvā
samāpattiyo ca abhiññā ca nibbattetvā jhānaratisukhena vihāsi.
Tasmiṃ samaye bārāṇasīseṭṭhidhītā duṭṭhakumārī nāma caṇḍā ahosi
pharusā dāsakammakare akkosati paharati. Atha naṃ ekadivasaṃ
parivāramanussā gahetvā gaṅgāya kīḷissāmāti agamaṃsu. Tesaṃ
kīḷantānaṃyeva suriyaṭṭhaṅgamanavelā jātā  megho uṭṭhahi. Manussā
meghaṃ disvā ito cito ca vegena palāyiṃsu. Seṭṭhidhītāya
dāsakammakarā ajja amhehi etissā piṭṭhiṃ passituṃ vaṭṭatīti taṃ
antoudakasmiññeva chaḍḍetvā uttariṃsu. Devo pāvassi.
Suriyopi aṭṭhaṅgato. Andhakāraṃ jātaṃ. Te tāya vināva gehaṃ
gantvā kahaṃ sāti vutte gaṅgāto tāva uttiṇṇā aka naṃ
na jānāma kahaṃ gatāti. Ñātakā vicinitvāpi na passiṃsu. Sā
mahāviravaṃ viravantī udakena vuyhamānā aḍḍharattikasamaye bodhisattassa
paṇṇasālāya samīpaṃ pāpuṇi. So tassā saddaṃ sutvā mātugāmassa
saddo esa parittāṇamassā karissāmīti tiṇukkaṃ ādāya
nadītīraṃ gantvā taṃ disvā mā bhāyi mā bhāyīti assāsetvā
nāgabalo thāmasampanno nadiṃ taramāno gantvā taṃ ukkhipitvā
assamapadaṃ ānetvā aggiṃ katvā adāsi sīte vigate madhurāni
phalāphalāni upanāmesi tāni khāditvā ṭhitaṃ kattha vāsikā

---------------------------------------------------------------------------------------------
page91.
Kathañca gaṅgāya patitāsīti pucchi. Sā taṃ pavuttiṃ ārocesi.
Atha naṃ tvaṃ ettheva vasāti paṇṇasālāya vasāpento dvīhatīhaṃ
sayaṃ abbhokāse vasitvā idāni gacchāti āha. Sā imaṃ
tāpasaṃ sīlabhedaṃ pāpetvā gahetvā gamissāmīti na gacchati. Atha
gacchante kāle itthīkuttaṃ itthīlīḷhaṃ dassetvā tassa sīlabhedaṃ katvā
jhānaṃ antaradhāpesi. So taṃ gahetvā araññeyeva vasati. Atha
naṃ sā āha ayya kinno araññavāsena manussapathaṃ gamissāmāti.
So taṃ ādāya ekaṃ paccantagāmaṃ gantvā takkabhatiyā
jīvitaṃ kappetvā taṃ poseti. Tassa takkaṃ vikkiṇitvā jīvatīti
takkapaṇḍitoti nāmaṃ akaṃsu. Athassa gāmavāsino paribbayaṃ datvā
amhākaṃ suyuttaṃ duyyuttaṃ vā ācikkhanto ettha vasāti gāmadvāre
kuṭiyaṃ vāsesuṃ.
     Tena ca samayena corā pabbatā oruyha paccantaṃ paharanti. Te
ekadivasaṃ taṃ gāmaṃ paharitvā gāmavāsikehiyeva bhaṇḍāni ukkhipāpetvā
gacchantā tampi seṭṭhidhītaraṃ gahetvā attano vasanaṭṭhānaṃ gantvā
sesajanaṃ vissajjesuṃ. Corajeṭṭhako pana tassā rūpe bajjhitvā
taṃ attano bhariyaṃ akāsi. Bodhisatto itthannāmā kahanti
pucchitvā corajeṭṭhakena gahetvā attano bhariyā katāti sutvāpi
na sā tattha mayā vinā vasissati palāyitvā āgacchissatīti
tassā āgamanaṃ olokento tattheva vasi. Seṭṭhidhītāpi cintesi
ahaṃ idha sukhaṃ vasāmi kadāci maṃ takkapaṇḍito kiñcideva nissāya

---------------------------------------------------------------------------------------------
page92.
Āgantvā ito ādāya gaccheyya atha etasmā sukhā parihāyissāmi
yannūnāhaṃ sampiyāyamānā viya taṃ pakkosāpetvā ghātāpeyyanti.
Sā ekaṃ manussaṃ pakkositvā ahaṃ idha dukkhaṃ jīvāmi
takkapaṇḍito āgantvā maṃ ādāya gacchatūti sāsanaṃ pesesi. So
taṃ sāsanaṃ sutvā saddahitvā tattha gantvā gāmadvāre ṭhatvā
sāsanaṃ pesesi. Sā nikkhamitvā taṃ disvā ayya sace mayaṃ
idāni gacchissāma corajeṭṭhako anubandhitvā ubhopi amhe
ghātessati rattibhāge gamissāmāti taṃ ānetvā bhojetvā koṭṭhake
nisīdāpetvā sāyaṃ corajeṭṭhakassa āgantvā suraṃ pivitvā mattakāle
sāmi sace imāya velāya tava sattuṃ passeyyāsi kinti naṃ
kareyyāsīti āha. Idañcidañca karissāmīti āha. Kiṃ pana so
dūre nanu koṭṭhake nisinnoti. Corajeṭṭhako khaggaṃ ādāya
tattha gantvā taṃ disvā gahetvā gehamajjhe pātetvā
daṇḍakappurādīhi yathāruciṃ pothesi. So pothiyamāno aññaṃ kiñci
avatvā kodhanā akataññū ca pisuṇā mittadubbhikāti ettakameva
vadati. Coropi taṃ pothetvā bandhitvā nipajjāpetvā
sāyamāsaṃ bhuñjitvā sayitvā pabuddho jiṇṇāya surāya puna taṃ
pothetuṃ ārabhi. Sopi tāneva cattāri padāni vadati. Coro
cintesi ayaṃ evaṃ pothiyamānopi aññaṃ kiñci avatvā imāneva
cattāri ca padāni vadati pucchissāmi nanti cintetvā taṃ pucchi
ambho purisa tvaṃ evaṃ pothiyamānopi kasmā etāneva padāni

---------------------------------------------------------------------------------------------
page93.
Vadasīti. Takkapaṇḍito tenahi suṇāhīti taṃ kāraṇaṃ ādito
paṭṭhāya kathesi ahaṃ pubbe araññavāsiko eko tāpaso jhānalābhī
svāhaṃ etaṃ gaṅgāya vuyhamānaṃ uttāretvā paṭijaggiṃ atha maṃ
esā palobhetvā jhānā parihāpesi svāhaṃ araññaṃ pahāya
etaṃ posento paccantagāmake vasāmi athesā corehi idha ānītā
ahaṃ dukkhaṃ vasāmi āgantvā maṃ netūti mayhaṃ sāsanaṃ pesetvā
idāni tava hatthe pāpesi iminā kāraṇenāhaṃ evaṃ kathemīti.
     Coro cintesi yā esā evarūpe guṇasampanne upakārake evaṃ
vippaṭipajji sā mayhaṃ katarannāma upaddavaṃ kareyya māretabbā
esāti. So takkapaṇḍitaṃ assāsetvā taṃ pabodhetvā khaggaṃ
ādāya nikkhamitvā etaṃ purisaṃ gāmadvāre ghātessāmāti vatvā
tāya saddhiṃ bahigāmaṃ gantvā etaṃ hatthe gaṇhāti taṃ tāya
hatthe gāhāpetvā khaggaṃ ādāya takkapaṇḍitaṃ paharanto viya taṃ
dvidhā chinditvā sīsaṃ nhātvā takkapaṇḍitaṃ katipāhaṃ paṇītabhojanena
santappetvā idāneva kahaṃ gamissasīti āha. Takkapaṇḍito
gharāvāsena me kiccaṃ natthi isipabbajjaṃ pabbajitvā tattheva araññe
vasissāmīti āha. Tenahi ahampi pabbajissāmīti. Ubhopi pabbajitvā
taṃ araññāyatanaṃ gantvā pañcābhiññā aṭṭha samāpattiyo ca
nibbattetvā jīvitapariyosāne brahmalokaparāyanā ahesuṃ.
     Satthā imāni dve vatthūni kathetvā abhisambuddho hutvā
imaṃ gāthamāha

---------------------------------------------------------------------------------------------
page94.
         Kodhanā akataññū ca    pisuṇā ca vibhedikā
         brahmacariyaṃ cara bhikkhu   so sukhaṃ na vihāhisīti.
     Tatrāyaṃ piṇḍattho bhikkhu itthiyo nāmetā kodhanā
uppannakodhaṃ nivāretuṃ na sakkonti akataññū ca atimahantampi upakāraṃ
na jānanti pisuṇā ca pesuññabhāvakaraṇameva kathaṃ kathenti vibhedikā
mitte bhindanti mittabhedanakathaṃ kathanasīlāyeva evarūpehi pāpadhammehi
samannāgatā etā kinte etāhi brahmacariyaṃ cara bhikkhu ayaṃ
hi methunavirati parisuddhaṭṭhena brahmacariyaṃ nāma taṃ cara. So
sukhaṃ na vihāhisīti so tvaṃ etaṃ brahmacariyavāsaṃ vasanto jhānasukhaṃ
maggasukhaṃ phalasukhañca na vihāhisi etaṃ sukhaṃ na vijahissasi etasmā
sukhā na parihāyissasīti attho. Na parihāyasītipi pāṭho ayameva
attho.
     Satthā imaṃ dhammadesanaṃ āharitvā saccāni pakāsesi.
Saccapariyosāne ukkaṇṭhitabhikkhu sotāpattiphale patiṭṭhahi. Satthāpi
jātakaṃ samodhānesi tadā corajeṭṭhako ānando ahosi
takkapaṇḍito pana ahamevāti.
                     Takkajātakaṃ tatiyaṃ.
                       ---------

---------------------------------------------------------------------------------------------
page95.
                     4. Durājānajātakaṃ
     mā su nandi icchati manti idaṃ satthā jetavane viharanto
ekaṃ upāsakaṃ ārabbha kathesi.
     Eko kira sāvatthīvāsī upāsako tīsu saraṇesu pañcasu
sīlesu patiṭṭhito buddhamāmako dhammamāmako saṅghamāmako. Bhariyā
panassa dussīlā pāpadhammā yaṃ divasaṃ micchācāraṃ carati taṃ divasaṃ
satakītadāsī viya hoti micchācārassa pana akatadivase sāminī viya
hoti caṇḍā pharusā. So tassā bhāvaṃ jānituṃ na sakkoti.
Atha tāya ubbāḷho buddhupaṭṭhānaṃ na gacchati. Atha naṃ ekadivasaṃ
gandhapupphādīni ādāya āgantvā vanditvā nisinnaṃ satthā āha
kinnu kho tvaṃ upāsaka sattaṭṭhadivase buddhupaṭṭhānaṃ nāgacchasīti.
Gharaṇī me bhante ekasmiṃ divase satakītadāsī viya ekasmiṃ sāminī
viya caṇḍā pharusā ahaṃ tassā bhāvaṃ jānituṃ na sakkomi svāhaṃ
tāya ubbāḷho buddhupaṭṭhānaṃ nāgacchāmīti. Athassa vacanaṃ sutvā
satthā upāsaka mātugāmassa bhāvo nāma dujjāno pubbepi
te paṇḍitā kathayiṃsu tvaṃ pana taṃ bhavasaṅkhepagatattā sallakkhetuṃ
na sakkosīti vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
disāpāmokkho ācariyo hutvā pañcamāṇavakasatāni sippaṃ sikkhāpesi.
Atheko tiroraṭṭhavāsiko brāhmaṇamāṇavo āgantvā tassa santike

---------------------------------------------------------------------------------------------
page96.
Sippaṃ uggaṇhanto ekāya itthiyā paṭibaddhacitto hutvā taṃ
bhariyaṃ katvā tasmiṃyeva bārāṇasīnagare vasanto dve tisso velā
ācariyassa upaṭṭhānaṃ na gacchati. Sā panassa bhariyā dussīlā
pāpadhammā micchācāraṃ ciṇṇadivase dāsī viya hoti aciṇṇadivase
sāminī viya caṇḍā pharusā hoti. So tassā bhāvaṃ jānituṃ
asakkonto tāya ubbāḷho ākulacitto ācariyassa upaṭṭhānaṃ
na gacchati. Atha naṃ sattaṭṭhadivase atikkamitvā āgataṃ kiṃ
māṇava na paññāyasīti ācariyo pucchi. So bhariyā maṃ
ācariya ekadivasaṃ icchati paṭṭheti dāsī viya nihatamānā hoti
ekadivasaṃ sāminī viya thaddhā pharusā ahaṃ tassā bhāvaṃ jānituṃ
na sakkomi tāya ubbāḷho ākulacitto tumhākaṃ upaṭṭhānaṃ
nāgatomhīti. Ācariyo evametaṃ māṇava itthī nāma dussīlā
anācāraṃ ciṇṇadivase sāmikaṃ anuvattati dāsī viya nihatamānā hoti
aciṇṇadivase pana mānatthaddhā hutvā sāmikaṃ na gaṇeti evaṃ
itthiyo nāmetā anācārā dussīlā tāsaṃ bhāvo nāma dujjāno
tāsu icchantīsupi anicchantīsupi majjhatteneva bhavitabbanti vatvā
tassovādavasena imaṃ gāthamāha
         mā su nandi icchati maṃ    mā su soci na icchati
         thīnaṃ bhāvo durājāno    macchassevodake gatanti.
     Tattha mā su nandi icchati manti sukāro nipātamattaṃ
ayaṃ itthī maṃ icchati paṭṭheti mayi sinehaṃ karotīti mā tussi.

---------------------------------------------------------------------------------------------
page97.
Mā su soci na icchatīti ayaṃ maṃ na icchatītipi mā soci.
Tassā icchamānāya nandiṃ anicchamānāya sokaṃ akatvā majjhattova
hotīti dīpeti. Thīnaṃ bhāvo durājānoti itthīnaṃ bhāvo nāma
itthīmāyāya paṭicchannattā durājāno. Yathā kiṃ. Macchassevodake
gatanti yathā macchassa gamanaṃ udakena paṭicchannattā dujjānaṃ
teneva so kevaṭṭe āgate udakena gamanaṃ paṭicchādetvā palāyati
attānaṃ gaṇhituṃ na deti evameva itthiyo mahantampi dussīlakammaṃ
katvā mayaṃ evarūpaṃ na karomāti attanā katakammaṃ itthīmāyāya
paṭicchādetvā sāmike vañcenti evaṃ itthiyo nāmetā pāpadhammā
durācārā tāsu majjhattoyeva sukhito hotīti.
     Evaṃ bodhisatto antevāsikassa ovādaṃ adāsi. Tato paṭṭhāya
so tassā upari majjhatto ahosi. Sāpissa bhariyā ācariyena
kira me dussīlabhāvo ñātoti tato paṭṭhāya na anācāraṃ carati.
     Tassāpi upāsakassa itthī sammāsambuddhena kira mayhaṃ
durācārabhāvo ñātoti tato paṭṭhāya pāpakammaṃ nāma na akāsi.
     Satthāpi imaṃ dhammadesanaṃ āharitvā saccāni pakāsesi.
Saccapariyosāne upāsako sotāpattiphale patiṭṭhahi. Satthā anusandhiṃ
ghaṭetvā jātakaṃ samodhānesi tadā jāyapatikāyeva jāyapatikā
ācariyo pana ahameva ahosīti.
                   Durājānajātakaṃ catutthaṃ.
                      ----------

---------------------------------------------------------------------------------------------
page98.
                     5. Anabhiratijātakaṃ
     yathā nadī ca pantho cāti idaṃ satthā jetavane viharanto
tathārūpaññeva upāsakaṃ ārabbha kathesi.
     So pana pariggaṇhanto tassā dussīlabhāvaṃ ñatvā caṇḍīkato
cittabyākulatāya sattaṭṭhadivase upaṭṭhānaṃ na agamāsi. So ekadivasaṃ
vihāraṃ gantvā tathāgataṃ vanditvā nisinno kasmā sattaṭṭhadivasāni
nāgatosīti vutte bhariyā me bhante dussīlā tassā upari
byākulacittatāya nāgatomhīti āha. Satthā upāsaka itthīsu
anācārā etāti kopaṃ akatvā majjhatteneva bhavituṃ vaṭṭati
pubbepi te paṇḍitā kathayiṃsu tvaṃ pana bhavantarena paṭicchannattā
taṃ kāraṇaṃ na sallakkhesīti vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
purimanayeneva disāpāmokkho ācariyo ahosi. Athassa antevāsiko
bhariyāya dosaṃ disvā byākulacittatāya katipāhaṃ anāgantvā ekadivasaṃ
ācariyena pucchito taṃ kāraṇaṃ nivedesi. Athassa ācariyo tāta
itthī nāma sabbasādhāraṇā tāsu dussīlā pāpadhammā etāti
paṇḍitā kopaṃ na karontīti ovādavasena imaṃ gāthamāha
         yathā nadī ca pantho ca     pānāgāraṃ sabhā papā
         evaṃ lokitthiyo nāma     nāsaṃ kujjhanti paṇḍitāti.

---------------------------------------------------------------------------------------------
page99.
Tattha yathā nadīti yathā anekatiṭṭhā nadī nhānatthāya
sampattasampattānaṃ caṇḍālādīnampi khattiyādīnampi sādhāraṇā na
tattha koci nhāyituṃ na labhati nāma. Panthoti ādīsu yathā
mahāmaggopi sabbesaṃ sādhāraṇo na koci tena gantuṃ na labhati.
Pānāgāranti surāgehaṃ sabbesaṃ sādhāraṇaṃ yo yo pātukāmo
sabbo tattha pavisateva. Puññatthikehi tattha tattha manussānaṃ
nivāsanatthāya katā sabhāpi sādhāraṇā na tattha koci pavisituṃ na
labhati. Mahāmagge pānīyacāṭiyo ṭhapetvā katā papāpi sabbesaṃ
sādhāraṇā na tattha koci pānīyaṃ pivituṃ na labhati. Evaṃ
lokitthiyo nāmāti evameva tāta māṇava imasmiṃ loke itthiyo
sabbasādhāraṇā teneva sādhāraṇaṭṭhena nadīpanthapānāgārasabhāpapā
sadisā. Tasmā nāsaṃ kujjhanti paṇḍitāti etāsaṃ itthīnaṃ
lāmikā etā anācārā dussīlā sabbasādhāraṇāti cintetvā
paṇḍitā chekā buddhisampannā na kujjhantīti.
     Evaṃ bodhisatto antevāsikassa ovādaṃ adāsi. So taṃ
ovādaṃ sutvā majjhatto ahosi. Bhariyāpissa ācariyena kiramhi
ñātāti tato paṭṭhāya pāpakammaṃ nākāsi.
     Tassāpi upāsakassa bhariyā satthārā kiramhi ñātāti tato
paṭṭhāya pāpakammaṃ nākāsi.
     Satthā imaṃ dhammadesanaṃ āharitvā saccāni pakāsesi.

---------------------------------------------------------------------------------------------
page100.
Saccapariyosāne upāsako sotāpattiphale patiṭṭhahi. Satthāpi anusandhiṃ
ghaṭetvā jātakaṃ samodhānesi tadā jāyapatikā etarahi jāyapatikāyeva
ācariyabrāhmaṇo pana ahameva ahosīti.
                   Anabhiratijātakaṃ pañcamaṃ.
                     ------------
                     6. Mudulakkhaṇajātakaṃ
     ekā icchā pure āsīti idaṃ satthā jetavane viharanto
saṅkilesaṃ ārabbha kathesi.
     Eko kira sāvatthīvāsī kulaputto satthu dhammadesanaṃ sutvā
ratanasāsane uraṃ datvā pabbajitvā paṭipannako yogāvacaro
avissaṭṭhakammaṭṭhāno hutvā ekadivasaṃ sāvatthiyaṃ piṇḍāya caramāno
ekaṃ alaṅkatapaṭiyattaṃ itthiṃ disvā subhavasena indriyāni bhinditvā
olokesi. Tassa abbhantare kileso cali vāsiyā
ākoṭitakhīrarukkho viya ahosi. So tato paṭṭhāya kilesavasiko hutvā
neva kāyassādaṃ na cittassādaṃ labhi bhantamigasappaṭibhāgo sāsane
anabhirato parūḷhakesalomo dīghanakho kiliṭṭhacīvaro ahosi. Athassa
indariyavikāraṃ disvā sahāyakā bhikkhū kinnu kho te āvuso na
yathā porāṇāni indriyānīti pucchiṃsu. Anabhiratomhi āvusoti.
Atha naṃ te satthu santikaṃ nayiṃsu. Satthā kiṃ bhikkhave anicchamānaṃ
bhikkhuṃ ādāya āgatatthāti pucchi. Ayaṃ bhante bhikkhu anabhiratoti.

Page 101-200.

page101.
Saccaṃ kira tvaṃ bhikkhu anabhiratoti. Saccaṃ bhagavāti. Ko taṃ
ukkaṇṭhāpesīti. Ahaṃ bhante piṇḍāya caranto ekaṃ itthiṃ
disvā indriyāni bhinditvā olokesiṃ atha me kileso cali
tenamhi ukkaṇṭhitoti. Atha naṃ satthā anacchariyametaṃ bhikkhu
yaṃ tvaṃ indriyāni bhinditvā visabhāgārammaṇaṃ subhavasena olokento
kilesehi kampito pubbe pañcābhiññāaṭṭhasamāpattilābhino jhānabalena
kilese vikkhambhetvā visuddhacittā gaganatalacarā bodhisattāpi
indriyāni bhinditvā visabhāgārammaṇaṃ olokayamānā jhānā
parihāyitvā kilesehi kampitā mahādukkhaṃ anubhaviṃsu na hi
sineruuppāṭanakavāto hatthimattamuṇḍapabbataṃ mahājambūummūlakavāto
chinnataṭe virūḷhagacchakaṃ mahāsamuddaṃ vā pana sussanakavāto khuddakataḷākaṃ
kismiñcideva gaṇhati evaṃ uttamabuddhīnaṃ nāma visuddhacittānaṃ
bodhisattānaṃ aññāṇabhāvakarā kilesā tayi kiṃ lajjissanti visuddhāpi
sattā saṅkilissanti uttamayasasamaṅginopi ayasaṃ pāpuṇantīti vatvā
atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
kāsīraṭṭhe ekassa mahāvibhavassa brāhmaṇassa kule nibbattitvā
viññutaṃ patto sabbasippānaṃ pāraṃ gantvā kāme pahāya
isipabbajjaṃ pabbajitvā kasiṇaparikammaṃ katvā abhiññā ca samāpattiyo
ca uppādetvā jhānasukhena vītināmento himavantappadese vāsaṃ
kappesi. So ekasmiṃ kāle loṇambilasevanatthaṃ himavantā otaritvā

---------------------------------------------------------------------------------------------
page102.
Bārāṇasiṃ patvā rājuyyāne vasitvā punadivase katasarīrapaṭijaggano
rattavākamayaṃ nivāsanapārupanaṃ saṇṭhapetvā ajinacammaṃ ekaṃsaṅkatvā
jaṭāmaṇḍalaṃ bandhitvā khārikājamādāya bārāṇasiyaṃ bhikkhāya caramāno
rañño gharadvāraṃ pāpuṇi. Rājā tassa iriyāpatheyeva pasīditvā
pakkosāpetvā mahārahe āsane nisīdāpetvā paṇītena khādanīyena
bhojanīyena santappetvā taṃ katānumodanaṃ uyyāne vasanatthāya
yāci. So sampaṭicchi. Rājagehe bhuñjitvā rājakulaṃ ovadamāno
tasmiṃ uyyāne soḷasa vassāni vasi. Athekadivasaṃ rājā kuppitaṃ
paccantaṃ vūpasametuṃ gacchanto mudulakkhaṇannāma aggamahesiṃ appamattā
ayyassa upaṭṭhānaṃ karohīti vatvā agamāsi.
     Bodhisatto rañño gatakālato paṭṭhāya attano rucanavelāya
gehaṃ gacchati. Athekadivasaṃ mudulakkhaṇā bodhisattassa āhāraṃ
sampādetvā ajja ayyo cirāyatīti gandhodakena nhāyitvā
sabbālaṅkārapaṭimaṇḍitā mahātale cūḷasayanaṃ paññapetvā bodhisattassa āgamanaṃ
olokayamānā nipajji. Bodhisattopi attano velaṃ sallakkhetvā
jhānā vuṭṭhāya ākāseneva rājanivesanaṃ agamāsi. Mudulakkhaṇā
vākacīrasaddaṃ sutvā ayyo āgatoti vegena uṭṭhahi. Tassā
vegena uṭṭhahantiyā maṭṭhasāṭako bhassi. Tāpaso sīhapañjarena
pavisanto deviyā visabhāgarūpārammaṇaṃ disvā indriyāni bhinditvā
subhavasena olokesi. Athassa abbhantare kileso cali vāsiyā
pahaṭakhīrarukkho viya ahosi. Tāvadevassa jhānaṃ antaradhāyi.

---------------------------------------------------------------------------------------------
page103.
Chinnapakkho kāko viya ahosi. So ṭhitakova āhāraṃ gahetvā
abhuñjitvā kilesehi kampito pāsādā oruyha uyyānaṃ gantvā
paṇṇasālaṃ pavisitvā phalakattharakasayanassa heṭṭhā āhāraṃ ṭhapetvā
visabhāgārammaṇabandho kilesagginā dayhamāno nirāhāratāya sussamāno
satta divasāni phalakattharake nipajji.
     Sattame divase rājā paccantaṃ vūpasametvā āgato nagaraṃ
padakkhiṇaṃ katvā nivesanaṃ agantvāva ayyaṃ passissāmīti uyyānaṃ
gantvā paṇṇasālaṃ pavisitvā taṃ nipannakaṃ disvā ekaṃ aphāsukaṃ
jātaṃ maññeti paṇṇasālaṃ sodhāpetvā pāde parimajjanto kiṃ
ayyassa aphāsukanti pucchi. Mahārāja aññaṃ me aphāsukaṃ natthi
kilesavasena panamhi paṭibaddhacitto jātoti. Kahaṃ paṭibaddhante
ayya cittanti. Mudulakkhaṇāya mahārājāti. Sādhu ayya ahaṃ
mudulakkhaṇaṃ tumhākaṃ dammīti tāpasaṃ ādāya nivesanaṃ pavisitvā
deviṃ sabbālaṅkārapaṭimaṇḍitaṃ katvā tāpasassa adāsi
dadamānoyeva ca mudulakkhaṇāya saññaṃ adāsi tayā attano balena ayyaṃ
rakkhituṃ vāyamitabbanti. Sādhu deva rakkhissāmīti. Tāpaso deviṃ
gahetvā rājanivesanā otari. Atha naṃ mahādvārato nikkhantakāle
ayya amhākaṃ gehaṃ laddhuṃ vaṭṭati gaccha rājānaṃ gehaṃ yācāhīti
āha. Tāpaso gantvā gehaṃ yāci. Rājā manussānaṃ
vaccakuṭikiccaṃ sādhayamānaṃ ekaṃ chaḍḍitagehaṃ dāpesi. So deviṃ gahetvā
tattha agamāsi. Sā pavisituṃ na icchi. Kiṃkāraṇā na pavisasīti.

---------------------------------------------------------------------------------------------
page104.
Asucibhāvenāti. Idāni kiṃ karomīti. Paṭijaggāhi nanti vatvā
rañño santikaṃ pesetvā gacchakuddālaṃ āhara pacchiṃ āharāti
āharāpetvā asuciñca saṅkārañca chaḍḍāpetvā gomayaṃ
āharāpetvā vilimpāpetvā punapi gaccha mañcaṃ āhara pīṭhaṃ āharāti
ekamekaṃ āharāpetvā puna udakāharaṇādīnaṃ atthāya āṇāpesi.
So ghaṭaṃ ādāya udakaṃ āharitvā cāṭiṃ pūretvā nhānodakaṃ
sajjetvā sayanaṃ atthari. Atha naṃ sayane ekato nisinnaṃ phāsukāsu
gahetvā ākaḍḍhitvā tava samaṇabhāvaṃ vā brāhmaṇabhāvaṃ vā
na jānāsīti onāmetvā attano abhimukhaṃ ākaḍḍhi. So tasmiṃ
kāle satiṃ paṭilabhi. Ettakampana kālaṃ aññāṇī ahosi.
Evaṃ aññāṇakaraṇā kilesā nāma kāmacchandanīvaraṇaṃ bhikkhave
andhakaraṇaṃ aññāṇakaraṇanti ādi cettha vattabbaṃ. So satiṃ
paṭilabhitvā cintesi ayaṃ taṇhā vaḍḍhamānā mama catūhi upāyehi
sīsaṃ ukkhipituṃ na dassati ajjeva mayā imaṃ rañño niyyādetvā
himavantaṃ pavisituṃ vaṭṭatīti. So taṃ ādāya rājānaṃ upasaṅkamitvā
mahārāja tava deviyā mayhaṃ attho natthi kevalaṃ me imaṃ nissāya
taṇhā vaḍḍhitāti vatvā imaṃ gāthamāha
         ekā icchā pure āsi     aladdhā mudulakkhaṇaṃ
         yato laddhā aḷārakkhī       icchā icchaṃ vijāyathāti.
     Tatrāyaṃ piṇḍattho mahārāja mayhaṃ imaṃ tava deviṃ
mudulakkhaṇaṃ alabhitvā pure aho vatāhaṃ etaṃ labheyyanti ekā

---------------------------------------------------------------------------------------------
page105.
Icchā āsi ekāva taṇhā uppajji yato pana me ayaṃ aḷārakkhī
visālanettā sobhanalocanā laddhā atha me sā purimikā icchā
gehataṇhaṃ upakaraṇataṇhaṃ upabhogataṇhanti uparupari aññaṃ nānappakāraṃ
icchaṃ vijāyatha janesi uppādesi sā kho pana me evaṃ
vaḍḍhamānā icchā apāyato sīsaṃ ukkhipituṃ na dassati alaṃ me
imāya bhariyāya tvaṃyeva tava bhariyaṃ gaṇha ahampana himavantaṃ
gamissāmīti. Tāvadeva naṭṭhaṃ jhānaṃ uppādetvā ākāse
nisinno dhammaṃ desetvā rañño ovādaṃ datvā ākāseneva
himavantaṃ gantvā puna manussapathannāma nāgamāsi brahmavihāre
pana bhāvetvā aparihīnajjhāno brahmaloke nibbatti.
     Satthā imaṃ dhammadesanaṃ āharitvā saccāni pakāsesi.
Saccapariyosāne so bhikkhu arahattaphale patiṭṭhāsi. Satthāpi
anusandhiṃ ghaṭetvā jātakaṃ samodhānesi tadā rājā ānando
ahosi mudulakkhaṇā uppalavaṇṇā isi pana ahamevāti.
                   Mudulakkhaṇajātakaṃ chaṭaṭhaṃ.
                      ----------

---------------------------------------------------------------------------------------------
page106.
                     7. Ucchaṅgajātakaṃ
     ucchaṅge deva me puttoti idaṃ satthā jetavane viharanto
aññataraṃ janapaditthiṃ ārabbha kathesi.
     Ekasmiṃ hi samaye kosalaraṭṭhe tayo janā aññatarasmiṃ aṭavīmukhe
kasanti. Tasmiṃ samaye antoaṭaviyaṃ corā manusse vilumpitvā
palāyiṃsu. Manussā te core pariyesitvā apassantā taṃ ṭhānaṃ
āgamma tumhe aṭaviyaṃ vilumpitvā idāni kasakā viya hothāti. Te
corā imeti bandhitvā ānetvā kosalarañño adaṃsu. Athekā
itthī āgantvā acchādanaṃ me dethāti paridevantī punappunaṃ
rājanivesanaṃ pariyāti. Rājā tassā saddaṃ suṇitvā dethimissā
acchādananti āha. Sāṭakaṃ gahetvā adaṃsu. Sā taṃ disvā
nāhaṃ etaṃ acchādanaṃ yācāmi sāmikacchādanaṃ yācāmīti āha.
Manussā gantvā rañño nivedayiṃsu na kiresā imaṃ acchādanaṃ katheti
sāmikacchādanaṃ kathetīti. Atha naṃ rājā pakkosāpetvā tvaṃ kira
sāmikacchādanaṃ yācasīti pucchi. Āma deva itthiyā hi sāmiko
acchādanannāma sāmike hi asati sahassamūlampi sāṭakaṃ nivatthā
itthī naggāyeva nāmāti. Imassa panatthassa sādhanatthaṃ.
         Naggā nadī anodakā    naggaṃ raṭṭhaṃ arājikaṃ
         itthīpi vidhavā naggā    yassāpi dasa bhātaroti
idaṃ vatthuṃ āharitabbaṃ.

---------------------------------------------------------------------------------------------
page107.
     Rājā tassā pasanno ime te tayo janā kiṃ hontīti
pucchi. Eko me deva sāmiko eko bhātā eko puttoti.
Rājā ahante tuṭṭho imesu tīsu ekaṃ demi katamaṃ icchasīti
pucchi. Sā āha ahaṃ deva jīvamānā ekaṃ sāmikaṃ labhissāmi
puttampi labhissāmi mātāpitūnaṃ pana me matattā bhātāva dullabho
bhātaraṃ me dehi devāti. Rājā tussitvā tayopi vissajjesi.
Evantaṃ ekikaṃ nissāya  tayo janā dukkhato muttā. Taṃ kāraṇaṃ
bhikkhusaṅghe pākaṭaṃ jātaṃ. Athekadivasaṃ bhikkhū dhammasabhāyaṃ sannipatitvā
āvuso ekaṃ itthiṃ nissāya tayo janā dukkhato muttāti tassā
guṇakathāya nisīdiṃsu. Satthā āgantvā kāya nuttha bhikkhave
etarahi kathāya sannisinnāti pucchitvā imāya nāmāti vutte
na bhikkhave esā itthī idāneva tayo jane dukkhā mocesi
pubbepi mocesiyevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente tayo janā
aṭavīmukhe kasantīti sabbaṃ purimasadisameva. Tathā pana raññā
tīsu janesu kaṃ icchasīti vutte sā āha tayopi dātuṃ na sakkotha
devāti. Āma na sakkomīti. Sace tayo dātuṃ na sakkotha
bhātaraṃ me dethāti. Puttaṃ vā sāmikaṃ vā gaṇha kinte
bhātarāti ca vuttā ete nāma deva sulabhā bhātā pana me
dullabhoti vatvā  imaṃ gāthamāha

---------------------------------------------------------------------------------------------
page108.
         Ucchaṅge deva me putto   pathe dhāvantiyā pati
         tañca desaṃ na passāmi    yato sodariyamānayeti.
Tattha ucchaṅge deva me puttoti deva mayhaṃ putto ucchaṅgeyeva
yathā hi araññaṃ pavisitvā ucchaṅgaṃ katvā ḍākaṃ uccinitvā
tattha pakkhipantiyā ucchaṅge ḍākannāma sulabhaṃ hoti evaṃ
itthiyāpi putto sulabho ucchaṅge ḍākasadisova tena vuttaṃ
ucchaṅge deva me puttoti. Pathe dhāvantiyā patīti maggaṃ
āruyha ekikāya gacchamānāyapi itthiyā pati nāma sulabho
diṭṭhadiṭṭheyeva hoti tena vuttaṃ pathe dhāvantiyā patīti. Tañca
desaṃ na passāmi yato sodariyamānayeti yasmā pana me
mātāpitaro natthi tasmā idāni taṃ mātukucchisaṅkhātaṃ aññaṃ desaṃ na
passāmi yatohaṃ samāne udare jātattā saudariyasaṅkhātaṃ bhātaraṃ
āneyya tasmā bhātaraṃyeva me dethāti.
     Rājā saccaṃ esā vadatīti tuṭṭhacitto tayopi jane
bandhanāgārato ānetvā adāsi .  sā tayopi jane gahetvā gatā.
     Satthāpi na bhikkhave idāneva pubbepesā ime tayo
jane dukkhato mocesiyevāti imaṃ dhammadesanaṃ āharitvā anusandhiṃ
ghaṭetvā jātakaṃ samodhānesi atīte cattārova etarahi cattāro
rājā pana ahameva tena samayenāti.
                   Ucchaṅgajātakaṃ sattamaṃ.
                       --------

---------------------------------------------------------------------------------------------
page109.
                     8. Sāketajātakaṃ
     yasmiṃ mano nivīsatīti idaṃ satthā sāketaṃ nissāya añjanavane
viharanto ekaṃ brāhmaṇaṃ ārabbha kathesi.
     Bhagavato kira bhikkhusaṅghaparivutassa sāketaṃ piṇḍāya pavisanakāle
eko sāketanagaravāsī mahallakabrāhmaṇo nagarato bahi gacchanto
antaradvāre dasabalaṃ disvā pādesu patitvā gopphakesu gāḷhaṃ
gahetvā tāta nanu nāma puttehi jiṇṇakāle mātāpitaro
paṭijaggitabbā kasmā ettakaṃ kālaṃ amhākaṃ attānaṃ na dassesi
mayā tāva diṭṭhosi mātaraṃ pana passituṃ ehīti satthāraṃ gahetvā
attano gehaṃ agamāsi. Satthā tattha gantvā nisīdi paññattāsane
saddhiṃ bhikkhusaṅghena. Brāhmaṇīpi idāni me putto āgatoti
āgantvā satthu pādesu patitvā tāta ettakaṃ kālaṃ kahaṃ
gatosi nanu nāma puttena mātāpitaro mahallakakāle upaṭṭhātabbāti
paridevi puttadhītaropi etha bhātaraṃ vandathāti vandāpesi.
Ubho tuṭṭhamānasā mahādānaṃ adaṃsu. Satthā bhattakiccaṃ niṭṭhāpetvā
tesaṃ dvinnampi janānaṃ jarāsuttaṃ kathesi. Suttapariyosāne ubhopi
anāgāmiphale patiṭṭhahiṃsu. Satthā uṭṭhāyāsanā añjanavanameva
agamāsi. Bhikkhū dhammasabhāyaṃ sannisinnā kathaṃ samuṭṭhāpesuṃ āvuso
brāhmaṇo tathāgatassa pitā suddhodano mātā mahāmāyāti
jānāti jānantova saddhiṃ brāhmaṇiyā tathāgataṃ amhākaṃ puttoti
vadati satthāpi adhivāsesi kinnu kho kāraṇanti. Satthā tesaṃ

---------------------------------------------------------------------------------------------
page110.
Kathaṃ sutvā bhikkhave ubhopete attano puttameva puttoti
vadantīti vatvā atītaṃ āhari bhikkhave ayaṃ brāhmaṇo atīte
nirantaraṃ pañcajātisatāni mayhaṃ pitā ahosi pañcajātisatāni
cullapitā pañcajātisatāni mahāpitā esāpi brāhmaṇī nirantarameva
pañcajātisatāni mātā ahosi pañcajātisatāni cullamātā
pañcajātisatāni mahāmātā evāhaṃ diyaḍḍhajātisahassaṃ brāhmaṇassa
hatthe saṃvaḍḍho diyaḍḍhajātisahassaṃ brāhmaṇiyā hatthe saṃvaḍḍhoti
tīṇi jātisahassāni kathetvā abhisambuddho hutvā imaṃ gāthamāha
         yasmiṃ mano nivīsati     cittañcāpi pasīdati
         adiṭṭhapubbake pose   kāmaṃ tasmiṃpi vissaseti.
     Tattha yasmiṃ mano nivīsatīti yasmiṃ puggale diṭṭhamatteyeva
cittaṃ patiṭṭhāti. Cittañcāpi pasīdatīti yasmiṃ diṭṭhamatte cittampi
pasīdati mudukaṃ hoti. Adiṭṭhapubbake poseti pakatiyā tasmiṃ
attabhāve adiṭṭhapubbepi puggale. Kāmaṃ tasmiṃpi vissaseti
anubhūtapubbasinehavaseneva tasmiṃpi puggale ekaṃsena vissase vissāsaṃ
āpajjatiyevāti attho.
     Evaṃ satthā imaṃ dhammadesanaṃ āharitvā anusandhiṃ ghaṭetvā
jātakaṃ samodhānesi tadā brāhmaṇo ca brāhmaṇī ca eteeva
ahesuṃ puttopi ahamevāti.
                   Sāketajātakaṃ aṭṭhamaṃ.
                     -------------

---------------------------------------------------------------------------------------------
page111.
                     9. Visavantajātakaṃ
     dhiratthu taṃ visaṃ vantanti idaṃ satthā jetavane viharanto
dhammasenāpatiṃ ārabbha kathesi.
     Therassa kira piṭṭhakhajjakakhādanakāle manussā saṅghassa bahuṃ
piṭṭhakhādanīyaṃ gahetvā vihāraṃ āgamiṃsu. Bhikkhusaṅghassa gahitāvasesaṃ
bahuṃ atirittaṃ ahosi .  manussā bhante antogāmagatānampi
gaṇhathāti āhaṃsu. Tasmiṃ khaṇe therassa saddhivihārikadaharo antogāmaṃ
gato hoti. Tattha koṭṭhāsaṃ gahetvā tasmiṃ anāgacchante
atidivā hotīti therassa adaṃsu. Therena tasmiṃ paribhutte daharo
agamāsi. Atha naṃ thero mayaṃ āvuso tuyhaṃ ṭhapitakhādanīyaṃ
paribhuñjimhāti āha. So madhurannāma bhante kassa appiyanti
āha. Mahātherassa saṃvego uppajji. So ito paṭṭhāya
piṭṭhakhādanīyaṃ na khādissāmīti adhiṭṭhahi. Tato paṭṭhāya kira
sārīputtattherena piṭṭhakhādanīyaṃ nāma na khāditapubbaṃ. Tassa
piṭṭhakhādanīyaṃ akhādanabhāvo bhikkhusaṅghe pākaṭo jāto. Bhikkhū taṃ
kathaṃ kathentā dhammasabhāyaṃ nisīdiṃsu. Atha satthā kāya nuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave sārīputto ekavāraṃ jahitakaṃ jīvitaṃ pariccajantopi
puna gaṇhatiyevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto

---------------------------------------------------------------------------------------------
page112.
Visavejjakule nibbattitvā vejjakammena jīvikaṃ kappesi. Athekaṃ
janapadamanussaṃ sappo ḍaṃsi. Tassa ñātakā pamādaṃ akatvā
khippaṃ vejjaṃ ānayiṃsu. Vejjo kiṃ tāva osadhena paribhāvitvā
visaṃ harāmi daṭṭhasappaṃ āvāhetvā daṭṭhaṭṭhānato teneva visaṃ
ākaḍḍhāpemīti āha. Sappaṃ āvāhetvā visaṃ ākaḍḍhāpehīti. So
sappaṃ āvāhetvā tayā ayaṃ daṭṭhoti āha. Āma mayāti.
Tayā daṭṭhaṭṭhānato tvaṃyeva mukhena visaṃ ākaḍḍhāhīti. Mayā ekavāraṃ
jahitakaṃ puna na gahitapubbaṃ nāhaṃ mayā jahitaṃ visaṃ ākaḍḍhissāmīti.
So dārūni āharāpetvā aggiṃ katvā sace attano visaṃ nākaḍḍhasi
imaṃ aggiṃ pavisāti. Sappopi aggiṃ pavisāmi na cattanā ekavāraṃ
jahitaṃ visaṃ paccāvamissāmīti vatvā imaṃ  gāthamāha
         dhiratthu taṃ visaṃ vantaṃ    yamahaṃ jīvitakāraṇā
         vantaṃ paccāvamissāmi   mataṃ me jīvitā varanti.
     Tattha dhiratthūti garahatthe nipāto. Taṃ visanti yamahaṃ
jīvitakāraṇā vantaṃ visaṃ paccāvamissāmi taṃ visaṃ dhiratthu. Mataṃ
me jīvitā varanti tassa visassa paccāvamanakāraṇā yaṃ aggiṃ
pavisitvā maraṇaṃ taṃ mama jīvitato varanti attho.
     Evañca pana vatvā aggiṃ pavisituṃ pāyāsi. Atha naṃ vejjo
nivāretvā taṃ purisaṃ osadhehi ca mantehi ca nibbisaṃ arogaṃ katvā
sappassa sīlāni datvā ito paṭṭhāya mā kañci viheṭhesīti
vissajjesi.

---------------------------------------------------------------------------------------------
page113.
     Satthā na bhikkhave sārīputto ekavāraṃ jahitakaṃ jīvitaṃ
pariccajantopi puna gaṇhatīti imaṃ dhammadesanaṃ āharitvā anusandhiṃ
ghaṭetvā jātakaṃ samodhānesi tadā sappo sārīputto ahosi
vejjo pana ahamevāti.
                    Visavantajātakaṃ navamaṃ.
                       ---------
                     10. Kuddālajātakaṃ
     na taṃ jitaṃ sādhu jitanti imaṃ satthā jetavane viharanto
cittahatthasārīputtaṃ ārabbha kathesi.
     So kira sāvatthiyaṃ eko kuladārako athekadivasaṃ kasitvā
āgacchanto vihāraṃ pavisitvā ekassa therassa pattato siniddhaṃ
madhurappaṇītabhojanaṃ labhitvā cintesi mayaṃ rattindivaṃ sahatthena
nānākammāni kurumānāpi evarūpaṃ madhurāhāraṃ na labhāma mayāpi samaṇena
bhavitabbanti. So pabbajitvā māsaḍḍhamāsaccayena ayoniso
manasikaronto kilesavasiko hutvā vibbhamitvā puna bhattena kilamanto
āgantvā pabbajitvā abhidhammaṃ uggaṇhi iminā upāyena cha
vāre vibbhamitvā pabbajito sattame bhikkhubhāve sattappakaraṇiko
hutvā bahunnaṃ bhikkhūnaṃ dhammaṃ vācento vipassanaṃ vaḍḍhetvā arahattaṃ
pāpuṇi. Athassa sahāyakā bhikkhū kiṃ nu kho āvuso cittahattha
pubbe viya te etarahi kilesā na vaḍḍhantīti parihāsaṃ kariṃsu.

---------------------------------------------------------------------------------------------
page114.
Āvuso abhabbodānāhaṃ ito paṭṭhāya gihibhāvāyāti. Evaṃ
tasmiṃ arahattaṃ patte dhammasabhāyaṃ kathā udapādi āvuso evarūpassa
nāma arahattassa upanissaye sati āyasmā cittahatthasārīputto
chakkhattuṃ uppabbajito aho mahādoso puthujjanabhāvoti.
Satthā āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte bhikkhave puthujjanacittaṃ nāma
lahukaṃ dunniggahaṃ ārammaṇavasena gantvā allīyati ekavāraṃ
allīnaṃ na sakkā hoti khippaṃ mocetuṃ evarūpassa cittassa damatho
sādhu dantameva hitaṃ sukhaṃ āvahatīti vatvā āha
         dunniggahassa lahuno     yatthakāmanipātino
         cittassa damatho sādhu    cittaṃ dantaṃ sukhāvahanti.
Tassa pana dunniggahaṇatāya pubbepi paṇḍitā etaṃ kuddālakaṃ
nissāya taṃ jahituṃ asakkonto lobhavasena chakkhattuṃ uppabbajitvā
sattame pabbajitabhāve jhānaṃ uppādetvā taṃ lobhaṃ niggaṇhiṃsūti
vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
maṇikakule nibbattitvā viññutaṃ pāpuṇi. Kuddālakapaṇḍitotissa
nāmaṃ ahosi. So kuddālakena bhūmiparikammaṃ katvā ḍākañceva
alābukumbhaṇḍaelāḷukādīni ca vapitvā tāni vikkiṇanto
kapaṇajīvikaṃ kappesi. Tañhissa ekaṃ kuddālakaṃ ṭhapetvā aññaṃ dhanaṃ
nāma natthi. So ekadivasaṃ cintesi kiṃ me gharāvāsena nikkhamitvā

---------------------------------------------------------------------------------------------
page115.
Pabbajissāmīti. Athekadivasaṃ taṃ kuddālakaṃ paṭicchannaṭṭhāne ṭhapetvā
isipabbajjaṃ pabbajitvā taṃ kuddālakaṃ anussaritvā lobhaṃ chindituṃ
asakkonto kuṇṭhakuddālakaṃ nissāya uppabbaji. Evaṃ dutiyampi
tatiyampīti cha vāre taṃ kuddālakaṃ paṭicchannaṭṭhāne nikkhamitvā
pabbajito ceva uppabbajito ca sattame vāre cintesi ahaṃ imaṃ
kuṇṭhakuddālakaṃ nissāya punappunaṃ uppabbajito idāni naṃ mahānadiyaṃ
pakkhipitvā pabbajissāmīti nadītīraṃ gantvā sacassa patitaṭṭhānaṃ
passissāmi puna āgantvā uddharitukāmatā bhaveyyāti taṃ kuddālakaṃ
daṇḍe gahetvā nāgabalo thāmasampanno sīsassa uparibhāge tikkhattuṃ
āvijjhitvā akkhīni nimmiletvā nadīmajjhe khipitvā jitaṃ me
jitaṃ meti tikkhattuṃ nādaṃ nadi. Tasmiṃ khaṇe bārāṇasīrājā
paccantaṃ vūpasametvā āgato nadiyā sīsaṃ nhāyitvā
sabbālaṅkārapaṭimaṇḍito hatthikkhandhena gacchamāno taṃ bodhisattassa saddaṃ
sutvā ayaṃ puriso jitaṃ me jitaṃ meti vadati ko nu kho etena jito
pakkosatha nanti pakkosāpetvā bho purisa ahaṃ tāva vijitasaṅgāmo
idāni jayaṃ gahetvā āgacchāmi tayā pana ko jitoti
pucchi. Bodhisatto mahārāja tayā saṅgāmasatampi saṅgāmasahassampi
saṅgāmasatasahassampi jinantena dujjitameva kilesānaṃ ajitattā ahampana
abbhantare lobhaṃ niggaṇhanto kilese jininti kathento mahānadiṃ
olokento āpokasiṇajjhānaṃ nibbattetvā jhānasamāpattānubhāvena
ākāse nisīditvā rañño dhammaṃ desento imaṃ gāthamāha

---------------------------------------------------------------------------------------------
page116.
         Na taṃ jitaṃ sādhu jitaṃ      yaṃ jitaṃ avajiyyati
         taṃ kho jitaṃ sādhu jitaṃ     yaṃ jitaṃ nāvajiyyatīti.
     Tattha na taṃ jitaṃ sādhu jitaṃ yaṃ jitaṃ avajiyyatīti yaṃ
paccāmitte parājinitvā raṭṭhaṃ jitaṃ paṭiladdhaṃ puna tehi
paccāmittehi avajiyyati taṃ jitaṃ sādhu jitannāma na hoti. Kasmā.
Punappunaṃ avajīyanato. Aparo nayo jitaṃ vuccati jayo yo
paccāmittehi saddhiṃ yujjhitvā adhigato jayo puna tesu jinantesu
parājayo hoti so na sādhu na sobhano . Kasmā. Yasmā
puna parājayova hoti. Taṃ kho jitaṃ sādhu jitaṃ yaṃ jitaṃ nāvajiyyatīti
yaṃ kho pana paccāmitte nimmathetvā jitaṃ puna tehi na avajiyyati
yo vā ekavāraṃ laddho jayo puna parājayo na hoti taṃ jitaṃ
sādhu sobhanaṃ so jayo sādhu sobhano nāma hoti. Kasmā. Puna
nāvajīyanato. Tasmā tvaṃ mahārāja sahassakkhattumpi satasahassakkhattumpi
saṅgāmasīsaṃ jinitvāpi saṅgāmayodho nāma na hoti.
Kiṃkāraṇā. Attano kilesānaṃ ajitattā. Yo pana ekavārampi
attano abbhantare kilese jināti ayaṃ uttamasaṅgāmasīsayodhoti
ākāse nisinnakova buddhalīḷhāya rañño dhammaṃ desesi.
Uttamasaṅgāmayodhabhāve panettha
     yo sahassaṃ sahassena      saṅgāme mānuse jine
     ekañca jeyyamattānaṃ     sa ve saṅgāmajuttamoti
idaṃ suttaṃ sādhakaṃ.

---------------------------------------------------------------------------------------------
page117.
     Rañño pana dhammaṃ suṇantasseva tadaṅgappahānavasena kilesā
pahīnā pabbajjāya cittaṃ nami. Rājabalassāpi tatheva kilesā
pahiyyiṃsu. Rājā idāni tumhe kahaṃ gamissathāti bodhisattaṃ
pucchi. Himavantaṃ pavisitvā isipabbajjaṃ pabbajissāmi mahārājāti.
Rājā tenahi ahampi pabbajissāmīti bodhisatteneva saddhiṃ nikkhami.
Balakāyo brāhmaṇagahapatikā sabbā seniyoti sabbopi tasmiṃ khaṇe
sannipatito mahājanakāyo raññā saddhiṃyeva nikkhami. Bārāṇasīvāsino
amhākaṃ kira rājā kuddālakapaṇḍitassa dhammadesanaṃ
sutvā pabbajjābhimukho hutvā saddhiṃ balanikāyena nikkhamanto mayaṃ
idha kiṃ karissāmāti dvādasayojanikāya bārāṇasiyā sakalanagaravāsino
nikkhamiṃsu. Dvādasayojanikā parisā ahosi. Taṃ ādāya bodhisatto
himavantaṃ pāvisi. Tasmiṃ khaṇe sakkassa devarañño nisinnāsanaṃ
uṇhākāraṃ dassesi. So āvajjamāno kuddālakapaṇḍito
mahābhinikkhamanaṃ nikkhamantoti disvā mahāsamāgamo bhavissati vasanaṭṭhānaṃ
laddhuṃ vaṭṭatīti vissakammaṃ āmantetvā tāta kuddālakapaṇḍito
mahābhinikkhamanaṃ nikkhamanto vasanaṭṭhānaṃ laddhuṃ vaṭṭati tvaṃ
himavantappadesaṃ gantvā same bhūmibhāge dīghato tiṃsayojanikaṃ vitthārato
paṇṇarasayojanaṃ assamapadaṃ māpehīti āha. So sādhu devāti
paṭissuṇitvā gantvā tathā akāsi. Ayamettha saṅkhepo.
Vitthāro pana hatthipālajātake āvibhavissatīti. Idañca hi tañca
ekaparicchedameva. Vissakammopi assamapade paṇṇasālaṃ māpetvā

---------------------------------------------------------------------------------------------
page118.
Dussadde mige ca sakuṇe ca amanusse ca paṭikkamāpetvā tena
tena disābhāgena ekapadikamaggaṃ nimminitvā attano vasanaṭṭhānameva
agamāsi. Kuddālakapaṇḍitopi taṃ parisaṃ ādāya himavantaṃ pavisitvā
sakkadattiyaṃ assamapadaṃ gantvā vissakammena māpitaṃ pabbajitaparikkhāraṃ
gahetvā paṭhamaṃ attanā pabbajitvā pacchā parisaṃ pabbājetvā
assamapadaṃ bhājetvā adāsi. Satta rājāno satta rajjāni
chaḍḍayiṃsu. Tiṃsayojanaṃ assamapadaṃ pūri. Kuddālakapaṇḍito
sesakasiṇesu parikammaṃ katvā brahmavihāre bhāvetvā parisāya
kammaṭṭhānaṃ ācikkhi. Sabbe samāpattilābhino hutvā brahmavihāre
bhāvetvā brahmalokaparāyanā ahesuṃ. Ye pana tesaṃ pāricariyaṃ
akaṃsu te devalokaparāyanā ahesuṃ.
     Satthā evaṃ bhikkhave cittaṃ nāmetaṃ kilesavasena allīnaṃ
dummocayaṃ hoti uppannā lobhadhammā duppajahā evarūpepi paṇḍite
aññāṇe karontīti imaṃ dhammadesanaṃ āharitvā saccāni pakāsesi.
Saccapariyosāne keci sotāpannā ahesuṃ keci sakadāgāmino keci
anāgāmino keci arahattaṃ pāpuṇiṃsu. Satthāpi anusandhiṃ ghaṭetvā
jātakaṃ samodhānesi tadā rājā ānando ahosi parisā buddhaparisā
kuddālakapaṇḍito pana ahamevāti.
                    Kuddālajātakaṃ dasamaṃ.
                    Itthīvaggo sattamo.
                       --------

---------------------------------------------------------------------------------------------
page119.
                    8. Varaṇavaggavaṇṇanā
                        ------
                      1. Varaṇajātakaṃ
     yo pubbe karaṇīyānīti idaṃ satthā jetavane viharanto
kuṭumbikaputtatissattheraṃ ārabbha kathesi.
     Ekasmiṃ kira divase sāvatthīvāsino aññamaññaṃ sahāyakā
tiṃsamattā kulaputtā gandhapupphavatthādīni gahetvā satthu dhammadesanaṃ
suṇissāmāti mahājanaparivutā jetavanaṃ gantvā nāgamāḷakavisālamāḷakādīsu
thokaṃ nisīditvā sāyaṇhasamaye satthari surabhigandhavāsitāya
gandhakuṭito nikkhamitvā dhammasabhaṃ gantvā alaṅkatabuddhāsane
nisinne saparivārā dhammasabhaṃ gantvā satthāraṃ gandhapupphehi pūjetvā
cakkaṅkitatalesu phullappadumasassirikesu pādesu vanditvā ekamantaṃ
nisinnā dhammaṃ suṇiṃsu. Atha nesaṃ etadahosi yathā yathā
kho mayaṃ bhagavatā dhammaṃ desitaṃ ājānāma pabbajeyyāmāti.
Te tathāgatassa dhammasabhāto nikkhantakāle tathāgataṃ upasaṅkamitvā
vanditvā pabbajjaṃ yāciṃsu. Tesaṃ satthā pabbajjaṃ adāsi.
Te ācariyupajjhāye ārādhetvā upasampadaṃ labhitvā pañca vassāni
ācariyupajjhāyānaṃ santike vasitvā dve mātikā paguṇā katvā
kappiyākappiyaṃ ñatvā tisso anumodanā uggaṇhitvā cīvarāni
sibbetvā rajitvā samaṇadhammaṃ karissāmāti ācariyupajjhāye

---------------------------------------------------------------------------------------------
page120.
Āpucchitvā satthāraṃ upasaṅkamitvā vanditvā ekamantaṃ nisīditvā
mayaṃ bhante bhavesu ukkaṇṭhitvā jātijarābyādhimaraṇabhītā tesaṃ
no saṃsāraparimocanatthāya kammaṭṭhānaṃ kathethāti yāciṃsu. Satthā
tesaṃ aṭṭhattiṃsāya kammaṭṭhānesu sappāyaṃ viditvā ekaṃ kammaṭṭhānaṃ
kathesi. Te satthu santike kammaṭṭhānaṃ gahetvā satthāraṃ
vanditvā padakkhiṇaṃ katvā pariveṇaṃ gantvā ācariyupajjhāye
oloketvā pattacīvaraṃ ādāya samaṇadhammaṃ karissāmāti nikkhamiṃsu.
     Atha tesaṃ abbhantare eko bhikkhu nāmena kuṭumbikaputtatissatthero
nāma kusīto hīnaviriyo rasagiddho. So evaṃ
cintesi ahaṃ neva araññe vasituṃ na bhikkhācariyāya yāpetuṃ
sakkhissāmi ko me gamanena attho nivattissāmīti. So
viriyaṃ ossajjitvā te bhikkhū anugantvā nivatti. Tepi kho
bhikkhū kosalesu cārikaṃ caramānā aññataraṃ paccantagāmaṃ gantvā
taṃ upanissāya ekasmiṃ araññāyatane vassaṃ upagantvā antotemāsaṃ
appamattā ghaṭentā vāyamantā vipassanāgabbhaṃ gāhāpetvā paṭhaviṃ
unnādayamānā arahattaṃ patvā vuṭṭhavassā pavāretvā paṭiladdhaguṇaṃ
satthu ārocessāmāti tato nikkhamitvā anupubbena jetavanaṃ gantvā
pattacīvaraṃ paṭisāmetvā ācariyupajjhāye disvā tathāgataṃ daṭṭhukāmā
satthu santikaṃ gantvā vandit vānisīdiṃsu. Satthā tehi saddhiṃ
madhurappaṭisanthāraṃ akāsi. Te katappaṭisanthārā attanā laddhaguṇaṃ
tathāgatassa ārocesuṃ. Satthā te bhikkhū pasaṃsi. Kuṭumbikaputtatissatthero

---------------------------------------------------------------------------------------------
page121.
Satthāraṃ tesaṃ guṇakathaṃ kathentaṃ disvā sayampi samaṇadhammaṃ
kātukāmo jāto. Tepi kho bhikkhū mayaṃ bhante tameva araññavāsaṃ
gantvā vasissāmāti satthāraṃ āpucchiṃsu. Satthā sādhūti anujāni.
Te satthāraṃ vanditvā pariveṇaṃ agamaṃsu. Atha so kuṭumbikaputtatissatthero
rattibhāgasamanantare accāraddhaviriyo hutvā ativegena
samaṇadhammaṃ karonto majjhimayāmasamanantare ālambanaphalakaṃ nissāya
ṭhitakova niddāyanto parivattitvā pati. Ūruṭṭhi tassa bhijji.
Vedanā mahantā jātā. Tesaṃ bhikkhūnaṃ taṃ paṭijaggantānaṃ gamanaṃ
na sampajji. Atha ne upaṭṭhānavelāya āgate satthā pucchi
nanu tumhe bhikkhave sve gamissāmāti hiyyo āpucchathāti.
Āma bhante apica kho pana amhākaṃ sahāyako kuṭumbikaputtatissatthero
akāle ativegena samaṇadhammaṃ karonto niddābhibhūto
parivattitvā patito ūruṭṭhi cassa bhinnaṃ taṃ nissāya amhākaṃ
gamanaṃ na sampajjatīti. Satthā na bhikkhave idānevesa attano
hīnaviriyabhāvena akāle ativegena viriyaṃ karonto tumhākaṃ gamanantarāyaṃ
karoti pubbepesa tumhākaṃ gamanantarāyaṃ akāsiyevāti vatvā tehi
yācito atītaṃ āhari.
     Atīte gandhāraraṭṭhe takkasilāyaṃ bodhisatto disāpāmokkho
ācariyo hutvā pañca māṇavakasatāni sippaṃ uggaṇhāpesi.
Athassa te māṇavakā ekadivasaṃ dāruāharaṇatthāya araññaṃ gantvā

---------------------------------------------------------------------------------------------
page122.
Dārūni uddhariṃsu. Tesaṃ antare eko kusītamāṇavo mahantaṃ varaṇarukkhaṃ
disvā sukkharukkho esoti saññāya muhuttaṃ tāva nipajjitvā
pacchā rukkhaṃ abhiruhitvā dārūni pātetvā ādāya gamissāmīti
uttarasāṭakaṃ paṭṭharitvā nipajjitvā kākacchamāno niddaṃ okkami.
Itare māṇavakā dārukalāpe bandhitvā ādāya gacchantā taṃ
pādena piṭṭhiyaṃ paharitvā pabodhetvā agamiṃsu. Kusītamāṇavo
uṭṭhāya akkhīni puñchitvā avigataniddo varaṇarukkhaṃ abhiruhitvā
sākhaṃ gahetvā attano abhimukhaṃ ākaḍḍhitvā bhañjanto bhijjitvā
uṭṭhitakoṭiyā attano akkhiṃ bhindāpetvā ekena hatthena taṃ
pidhāya ekena hatthena alladārūni bhañjitvā rukkhato oruyha
dārukalāpaṃ bandhitvā ukkhipitvā vegena gantvā tehi pātitānaṃ
dārūnaṃ upari pātesi. Taṃ divasañca janapadagāmakato ekaṃ kulaṃ
sve brāhmaṇavācakaṃ karissāmāti ācariyaṃ nimantesi. Ācariyo
māṇavake āha tātā sve ekaṃ gāmakaṃ gantabbaṃ tumhe pana
nirāhārā na sakkhissatha gantuṃ pātova yāguṃ pacāpetvā tattha
gantvā attanā laddhakoṭṭhāsañca amhākaṃ pattakoṭṭhāsañca sabbaṃ
ādāya āgacchathāti. Te pātova yāgupacanatthāya dāsiṃ uṭṭhāpetvā
khippaṃ no yāguṃ pacāhīti āhaṃsu. Sā dārūni gaṇhantī upariṭṭhitāni
allavaraṇadārūni gahetvā punappunaṃ mukhavātaṃ dadamānāpi aggiṃ
ujjāletuṃ asakkontī suriyaṃ uṭṭhāpesi. Māṇavakā atidivā
jātā idāni na sakkā gantunti ācariyassa santike agamaṃsu.

---------------------------------------------------------------------------------------------
page123.
Ācariyo kiṃ tātā na gatatthāti. Āma ācariya na gatamhāti.
Kiṃkāraṇāti. Asuko nāma kusītamāṇavo amhehi saddhiṃ dārūnaṃ
atthāya araññaṃ gantvā varaṇarukkhamūle niddāyitvā pacchā
vegenāruhitvā akkhīni bhindāpetvā allavaraṇadārūni āharitvā
amhehi ānītadārūnaṃ upari pakkhipi yāgupācikā tāni sukkhadārusaññāya
gahetvā yāva suriyuggamanā ujjāletuṃ nāsakkhi iminā
kāraṇena gamanantarāyo jātoti. Ācariyo māṇavena katakammaṃ
sutvā andhabālānaṃ kammaṃ nissāya evarūpā parihāni hotīti vatvā
imaṃ gāthamāha
         yo pubbe karaṇīyāni    pacchā so kātumicchati
         varaṇakaṭṭhaṃ bhañjova      sa pacchā anutappatīti.
     Tattha sa pacchā anutappatīti  yokoci puggalo idaṃ pubbe
kattabbaṃ idaṃ pacchāti avīmaṃsitvā pubbe karaṇīyāni paṭhamameva
kattabbakammāni pacchā karoti ayaṃ varaṇakaṭṭhabhañjo amhākaṃ
māṇavako viya so bālapuggalo pacchā anutappati socati
paridevatīti attho.
     Evaṃ bodhisatto antevāsikānaṃ imaṃ kāraṇaṃ kathetvā dānādīni
puññāni katvā jīvitapariyosāne yathākammaṃ gato.
     Satthā na bhikkhave idāneva tumhākaṃ gamanantarāyaṃ karoti
pubbepi akāsiyevāti imaṃ dhammadesanaṃ āharitvā anusandhiṃ ghaṭetvā
jātakaṃ samodhānesi tadā akkhibhedappatto māṇavo

---------------------------------------------------------------------------------------------
page124.
Ūrubhedappattabhikkhu ahosi sesamāṇavā buddhaparisā ācariyo brāhmaṇo
pana ahamevāti.
                     Varaṇajātakaṃ paṭhamaṃ.
                       --------
                     2. Sīlavanāgajātakaṃ
     akataññussa posassāti idaṃ satthā veḷuvane viharanto devadattaṃ
ārabbha kathesi.
     Dhammasabhāyaṃ hi bhikkhū āvuso devadatto akataññū tathāgatassa
guṇe na jānātīti kathentā nisīdiṃsu. Satthā āgantvā
kāya nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva devadatto akataññū pubbepi
akataññūyeva na kadāci mayhaṃ guṇaṃ jānātīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
himavantappadese hatthiyoniyaṃ nibbatti. So mātukucchito nikkhamanto
sabbaseto ahosi rajatapuñjasannibho. Akkhīni panassa maṇiguḷasadisāni
paññāyamānāni pañcappasādāni ahesuṃ mukhaṃ rattakambalasadisaṃ
soṇḍaṃ suvaṇṇabinduppaṭimaṇḍitaṃ rajatadāmaṃ viya cattāro
pādā katalākhārasaparikammā viya evamassa dasahi pāramīhi alaṅkato
rūpasobhaggappatto attabhāvo ahosi. Atha naṃ viññutaṃ pattaṃ
sakalahimavante vāraṇā sannipatitvā upaṭṭhahantā vicariṃsu. Evaṃ

---------------------------------------------------------------------------------------------
page125.
So asītisahassavāraṇaparivāro himavantappadese vasamāno aparabhāge
gaṇe dosaṃ disvā gaṇamhā kāyavivekaṃ gantvā ekakova araññavāsaṃ
kappesi. Sīlavantatāya ca panassa sīlavanāgarājātveva nāmaṃ
ahosi.
     Atheko bārāṇasīvāsiko vanacarako himavantaṃ pavisitvā attano
ājīvabhaṇḍakaṃ gavesamāno disā vavaṭṭhapetuṃ asakkonto maggamūḷho
hutvā maraṇabhayabhīto bāhā paggayha paridevamāno vicarati.
Bodhisatto tassa taṃ paridevitaṃ sutvā imaṃ purisaṃ dukkhā mocessāmīti
kāruññacodito tassa santikaṃ agamāsi. So taṃ disvāva bhīto
palāyi. Bodhisatto  taṃ palāyantaṃ disvā tatheva aṭṭhāsi. So
puriso bodhisattaṃ ṭhitaṃ disvā aṭṭhāsi. Bodhisatto puna agamāsi.
So puna palāyitvā tassa ṭhitakāle ṭhatvā cintesi ayaṃ vāraṇo
mama palāyanakāle tiṭṭhati ṭhitakāle āgacchati nāyaṃ mayhaṃ
anatthakāmo imamhā pana maṃ dukkhā mocetukāmo bhavissatīti. Sūro
hutvā aṭṭhāsi. Bodhisatto taṃ upasaṅkamitvā kasmā bho
tvaṃ purisa paridevamāno vicarasīti pucchi. Sāmi disā vavaṭṭhapetuṃ
asakkonto maggamūḷho hutvā maraṇabhayenāti. Atha naṃ bodhisatto
attano vasanaṭṭhānaṃ netvā katipāhaṃ phalāphalehi santappetvā
bho purisa mā bhāyi ahaṃ taṃ manussapathaṃ nessāmīti. Attano
piṭṭhe nisīdāpetvā manussapathaṃ pāpesi. Atha kho so mittadubbhipuriso
sace koci pucchissati ācikkhitabbaṃ bhavissatīti bodhisattassa piṭṭhe

---------------------------------------------------------------------------------------------
page126.
Nisinnoyeva rukkhanimittaṃ pabbatanimittaṃ upadhārentova gacchati.
Atha naṃ bodhisatto araññā nīharitvā bārāṇasīgamikamahāmagge
ṭhapetvā bho purisa iminā maggena gaccha mayhaṃ pana vasanaṭṭhānaṃ
pucchitopi mā kassaci ācikkhāti taṃ uyyojetvā attano
vasanaṭṭhānaṃyeva agamāsi.
     Atha so puriso bārāṇasiṃ gantvā anuvicaranto dantakāravīthiṃ
patvā dantakāre dantavikatiyo kurumāne disvā kiṃ pana bho
jīvadantampi labhitvā gaṇheyyāthāti. Bho kiṃ vadasi jīvadanto
nāma matahatthidantato mahagghataroti. Tenahi ahaṃ vo jīvadantaṃ
āharissāmīti pātheyyaṃ gahetvā kharakakacaṃ ādāya bodhisattassa
vasanaṭṭhānaṃ agamāsi. Bodhisatto taṃ disvā kimatthaṃ āgatosīti
pucchi. Ahaṃ sāmi duggato kapaṇo jīvituṃ asakkonto
tumhe dantakhaṇḍaṃ yācitvā sace dassatha taṃ ādāya gantvā
vikkiṇitvā tena mūlena jīvissāmīti āgatoti. Hotu bho dantaṃ
te dassāmi sace dantakappanatthāya kakacaṃ atthīti. Kakacaṃ
gahetvā āgatomhi sāmīti. Tenahi dante kakacena kantitvā
ādāya gacchāhīti bodhisatto pāde sammiñjitvā gonisinnakaṃ
nisīdi. So tassa dvepi aggadante chindi. Bodhisatto te
dante soṇḍāya gahetvā bho purisa nāhaṃ ime mayhaṃ appiyā
amanāpāti dammi imehi pana me dantehi sataguṇena sahassaguṇena
satasahassaguṇena sabbadhammappaṭivedhasamatthaṃ sabbaññutañāṇaṃ piyataraṃ

---------------------------------------------------------------------------------------------
page127.
Tassa me idaṃ dantadānaṃ sabbaññutañāṇappaṭivijjhanatthāya  hotūti
sabbaññutañāṇassa paṇidhānaṃ katvā dantayugalaṃ adāsi.
     So taṃ ādāya gantvā vikkiṇitvā tasmiṃ mūle khīṇe puna
bodhisattassa santikaṃ gantvā sāmi tumhākaṃ dante vikkiṇitvā
laddhamūlaṃ mayhaṃ iṇasodhanamattameva jātaṃ avasesadante me
dethāti āha. Bodhisatto sādhūti paṭissuṇitvā purimanayeneva
kappāpetvā avasesadante adāsi. Sopi te vikkiṇitvā puna
āgantvā sāmi jīvituṃ na sakkomi mūladāṭhā me dehīti āha.
Bodhisatto sādhūti vatvā purimanayeneva nisīdi. So pāpapuriso
mahāsattassa rajatadāmasadisaṃ soṇḍaṃ maddamāno kelāsakūṭasadisaṃ
kumbhaṃ abhiruhitvā ubho koṭiyo paṇhiyā paharanto maṃsaṃ viyūhitvā
kumbhā oruyha kakacena mūladāṭhā kappetvā pakkāmi.
Bodhisattassa dassanūpacāraṃ vijahanteyeva pana tasmiṃ pāpapurise
catunnahutādhikadviyojanasatasahassabahalā ghanapaṭhavī sineruyugandharādayo
mahābhāre duggandhajegucchāni gūthamuttādīni ca dhāretuṃ samatthāpi tassa
aguṇarāsiṃ dhāretuṃ asakkontī viya bhijjitvā vivaramadāsi. Tāvadeva
avīcimahānirayato jālā nikkhamitvā taṃ mittadubbhipurisaṃ kuladattikena
kambalena pārupantī viya parikkhipitvā gaṇhi. Evaṃ tassa
pāpapuggalassa paṭhaviṃ paviṭṭhakāle tasmiṃ vanasaṇḍe adhivaṭṭhā
rukkhadevatā akataññuṃ mittadubbhipuggalaṃ imaṃ cakkavattirajjaṃ datvāpi
tosetuṃ na sakkotīti vanaṃ unnādetvā dhammaṃ desayamānā imaṃ gāthamāha

---------------------------------------------------------------------------------------------
page128.
         Akataññussa posassa    niccaṃ vivaradassino
         sabbañce paṭhaviṃ dajjā  neva naṃ abhirādhayeti.
     Tattha akataññussāti attano kataguṇaṃ ajānantassa.
Posassāti purisassa. Vivaradassinoti chiddameva okāsameva
olokentassa. Sabbañce paṭhaviṃ dajjāti sacepi tādisassa puggalassa
sakalaṃ cakkavattirajjaṃ imaṃ vā pana mahāpaṭhaviṃ parivattetvā paṭhavojaṃ
dadeyya. Neva naṃ abhirādhayeti evaṃ karontopi akataññuṃ
evarūpaṃ kataguṇaviddhaṃsanaṃ koci paritosetuṃ vā pasādetuṃ vā na
sakkuṇeyyāti attho.
     Evaṃ sā devatā vanaṃ unnādetvā dhammaṃ desesi. Bodhisatto
yāvatāyukaṃ ṭhatvā yathākammaṃ agamāsi.
     Satthā na bhikkhave devadatto idāneva akataññū pubbepi
akataññūyevāti idaṃ dhammadesanaṃ āharitvā anusandhiṃ ghaṭetvā
jātakaṃ samodhānesi tadā mittadubbhipuriso devadatto ahosi
rukkhadevatā sārīputto sīlavanāgarājā pana ahamevāti.
                   Sīlavanāgajātakaṃ dutiyaṃ.
                      -----------

---------------------------------------------------------------------------------------------
page129.
                     3. Saccaṃkirajātakaṃ
     saccaṃ kirevamāhaṃsūti idaṃ satthā veḷuvane viharanto vadhāya
parisakkanaṃ ārabbha kathesi. Bhikkhusaṅghe hi dhammasabhāyaṃ nisīditvā
āvuso devadatto satthu guṇaṃ na jānāti vadhāya parisakkatīti
devadattassa aguṇaṃ kathente satthā āgantvā kāya nuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave idāneva devadatto mayhaṃ vadhāya parisakkati
pubbepi parisakkiyevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente tassa
duṭṭhakumāro nāma putto ahosi kakkhaḷo pharuso pahaṭāsīvisūpamo
anakkositvā vā appaharitvā vā kenaci saddhiṃ  na kathesi. So
antojanassa ca bahijanassa ca akkhimhi patitarajaṃ viya khādituṃ
āgatapisāco viya ca amanāpo ahosi ubbejanīyo. So ekadivasaṃ
nadīkīḷaṃ kīḷitukāmo mahantena parivārena nadītīraṃ agamāsi. Tasmiṃ
khaṇe mahāmegho uṭṭhahi disā andhakārā jātā. So dāsapessajanaṃ
āha etha bhaṇe maṃ gahetvā nadīmajjhaṃ netvā nhāpetvā
ānethāti. Te taṃ tattha netvā kinno rājā karissati imaṃ
pāpapurisaṃ ettheva māremāti mantayitvā ettha gaccha kāḷakaṇṇīti
udake opilāpetvā paccuttaritvā tīre aṭṭhaṃsu. Kahaṃ kumāroti

---------------------------------------------------------------------------------------------
page130.
Vutte na mayaṃ kumāraṃ passāma meghaṃ uṭṭhitaṃ disvā udake
nimujjitvā purato āgato bhavissatīti amaccā rañño santikaṃ
agamaṃsu. Rājā kahaṃ me puttoti pucchi. Na jānāma deva
meghe uṭṭhite purato āgato bhavissatīti saññāyāgatamhāti.
Rājā dvāraṃ vivarāpetvā nadītīraṃ gantvā vicinathāti tattha tattha
vicināpesi. Koci kumāraṃ nāddasa. Sopi kho meghandhakāre
deve vassante nadiyā vuyhamāno ekaṃ dārukkhandhaṃ disvā tattha
nisīditvā maraṇabhayatajjito paridevamāno gacchati.
     Tasmiṃ pana kāle bārāṇasīvāsī eko seṭṭhī nadītīre
cattāḷīsakoṭidhanaṃ nidahitvā dhanataṇhāya dhanapiṭṭhe sappo hutvā nibbatti.
Aparopi tasmiṃyeva padese tiṃsakoṭiyo nidahitvā dhanataṇhāya tattheva
unduro hutvā nibbatti. Tesaṃ vasanaṭṭhānaṃ udakaṃ pāvisi. Te
udakassa paviṭṭhamaggeneva nikkhamitvā sotaṃ chindantā gantvā taṃ
rājakumārena abhinisinnaṃ rukkhakkhandhaṃ patvā eko ekaṃ koṭiṃ  itaro
itaraṃ āruyha khandhapiṭṭheyeva nipajjiṃsu. Tassāyeva kho pana
nadiyā tīre eko simbalirukkho atthi. Tattheko suvapotako
vasati. Sopi rukkho udakena dhotamūlo nadīpiṭṭhe pati. Suvapotako
deve vassante uppatitvā gantuṃ asakkonto gantvā tasseva
khandhassa ekapasse nilīyi. Evaṃ te cattāro janā ekato
vuyhamānā gacchanti.
     Bodhisattopi kho tasmiṃ kāle kāsīraṭṭhe udiccabrāhmaṇakule

---------------------------------------------------------------------------------------------
page131.
Nibbattitvā vuḍḍhippatto isipabbajjaṃ pabbajitvā ekasmiṃ
nadīnivattane paṇṇasālaṃ māpetvā vasati. So aḍḍharattikasamaye
caṅkamamāno tassa rājakumārassa balavaparidevanasaddaṃ sutvā cintesi
mādise nāma mettānuddayasampanne tāpase vasante etassa
purisassa maraṇaṃ ayuttaṃ udakato uddharitvā tassa jīvitadānaṃ
dassāmīti. So taṃ mā bhāyīti assāsetvā udakasotaṃ chindanto
gantvā taṃ dārukkhandhaṃ ekāya koṭiyā gahetvā ākaḍḍhanto
nāgabalo thāmasampanno ekavegena nadītīraṃ patvā kumāraṃ ukkhipitvā
tīre patiṭṭhāpesi. Te sappādayo disvā ukkhipitvā assamapadaṃ
netvā aggiṃ jāletvā ime dubbalatarāti paṭhamaṃ sappādīnaṃ
sarīraṃ sedetvā pacchā rājakumārassa sarīraṃ sedetvā tampi arogaṃ
katvā āhāraṃ dentopi paṭhamaṃ sappādīnameva datvā pacchā tassa
phalāphalāni upanāmesi. Rājakumāro ayaṃ kūṭatāpaso maṃ rājakumāraṃ
agaṇetvā tiracchānagatānaṃ sammānaṃ karotīti bodhisatte āghātaṃ
bandhi. Tato katipāhaccayena pana sabbesupi tesu thāmabalappattesu
nadiyā oghe pacchinne sappo tāpasaṃ vanditvā āha bhante
tumhehi mayhaṃ mahāupakāro kato na kho panāhaṃ daliddo
asukaṭṭhāne me cattāḷīsa hiraññakoṭiyo nidahitā tumhākaṃ dhanena
kicce sati sabbametaṃ dhanaṃ tumhākaṃ dātuṃ sakkomi taṃ ṭhānaṃ gantvā
dīghāti pakkoseyyāthāti vatvā pakkāmi. Unduropi tatheva
tāpasaṃ nimantetvā atthe sati asukaṭṭhāne ṭhatvā undurāti

---------------------------------------------------------------------------------------------
page132.
Pakkoseyyāthāti vatvā pakkāmi. Suvapotako pana tāpasaṃ
vanditvā bhante mayhaṃ dhanaṃ natthi rattasālīhi pana vo atthe
sati asukaṃ nāma mayhaṃ vasanaṭṭhānaṃ tattha gantvā sukāti
pakkoseyyātha ahaṃ ñātakānaṃ ārocetvā anekasakaṭapūramattā
rattasālī āharāpetvā dātuṃ sakkomīti vatvā pakkāmi. Itaro
pana mittadubbhidhammesu dhammatāya yaṅkiñci avatvā gantuṃ ayuttaṃeva
taṃ attano santikaṃ āgataṃ māressāmīti cintetvā bhante mayi
rajje patiṭṭhite āgaccheyyātha ahaṃ vo catūhi paccayehi
upaṭṭhahissāmīti vatvā pakkāmi. So gantvā nacirasseva rajje
patiṭṭhāsi.
     Bodhisatto vīmaṃsissāmi tāva neti paṭhamaṃ sappassa santikaṃ
gantvā avidūre ṭhatvā dīghāti pakkosi. So ekavacaneneva
nikkhamitvā bodhisattaṃ vanditvā bhante imasmiṃ ṭhāne cattāḷīsa
hiraññakoṭiyo tā sabbāpi nīharitvā harathāti āha. Bodhisatto
evamatthu uppanne kicce jānissāmīti taṃ nivattāpetvā undurassa
santikaṃ gantvā saddamakāsi. Sopi kho tatheva paṭipajji.
Bodhisatto tampi nivattāpetvā sukassa santikaṃ gantvā sukāti
pakkosi. Sopi ekavacaneneva rukkhaggato otaritvā bodhisattaṃ
vanditvā kiṃ bhante mayhaṃ ñātakānaṃ santikaṃ gantvā himavantappadesato
tumhākaṃ sañjātasālī āharāpessāmīti pucchi. Bodhisatto
atthe sati jānissāmīti tampi nivattāpetvā idāni rājānaṃ

---------------------------------------------------------------------------------------------
page133.
Pariggaṇhissāmīti gantvā rājuyyāne vasitvā punadivase
ākappasampattiṃ katvā bhikkhācāravattena nagaraṃ pāvisi. Tasmiṃ khaṇe
sopi mittadubbhirājā alaṅkatahatthikkhandhavaragato mahantena parivārena
nagaraṃ padakkhiṇaṃ karonto bodhisattaṃ dūratova disvā ayaṃ so
kūṭatāpaso mama santike vasitukāmo āgato yāva parisamajjhe
attanā mayhaṃ kataguṇaṃ na pakāsesi tāvadevassa sīsaṃ
chindāpessāmīti purise oloketvā kiṃ karoma devāti vutte esa
kūṭatāpaso maṃ kiñci yācitukāmo āgacchati maññe etassa
kāḷakaṇṇitāpasassa maṃ passituṃ adatvāva etaṃ gahetvā pacchābāhuṃ
bandhitvā catukke catukke paharantā nagarā nīharitvā āghātane
sīsamassa chinditvā sarīraṃ sūle uttāsethāti āha. Te sādhūti
sampaṭicchitvā gantvā niraparādhaṃ mahāsattaṃ bandhitvā catukke
catukke paharantā āghātanaṃ netuṃ ārabhiṃsu. Bodhisatto
pahaṭapahaṭaṭṭhāne ammatātāti akandanto nibbikāro imaṃ gāthamāha
         saccaṃ kirevamāhaṃsu      narā ekacciyā idha
         kaṭṭhaṃ nipphavitaṃ seyyo   na tvevekacciyo naroti.
     Tattha saccaṃ kirevamāhaṃsūti avitathameva kira evaṃ vadanti.
Narā ekacciyā idhāti idhekacce paṇḍitapurisā. Kaṭṭhaṃ nipphavitaṃ
seyyoti nadiyā vuyhamānaṃ sukkhadāruṃ nipphavitaṃ uttāretvā thale
ṭhapitaṃ seyyo sundaraṃ etanti vadamānā te purisā saccaṃ kira
vadanti. Kiṃkāraṇā. Taṃ hi yāgubhattādīnaṃ pacanatthāya sītāturānaṃ

---------------------------------------------------------------------------------------------
page134.
Visīvanatthāya aññepi ca parissayānaṃ haraṇatthāya upakāraṃ hoti.
Na tvevekacciyo naroti ekacco pana mittadubbhi akataññū pāpapuriso
oghena vuyhamāno hatthe gahetvā uttārito na tveva varaṃ
tathāhi ahaṃ imaṃ pāpapurisaṃ uttāretvā imaṃ attano dukkhaṃ
āharinti.
     Evaṃ pahaṭapahaṭaṭṭhāne imaṃ gāthamāha. Taṃ sutvā ye tattha
paṇḍitapurisā te āhaṃsu kiṃ pana bho pabbajita tayā amhākaṃ
rañño atthi koci guṇo katoti. Bodhisatto taṃ pavuttiṃ
ārocetvā evamimaṃ mahoghato uttārento ahameva attano
dukkhaṃ akāsiṃ na vata me porāṇakapaṇḍitānaṃ katanti anussaritvā
evaṃ vadāmīti āha. Taṃ sutvā khattiyabrāhmaṇādayo nagaravāsino
yvāyaṃ mittadubbhirājā evaṃ guṇasampannassa attano jīvitadāyakassa
guṇamattampi na jānāti taṃ nissāya kuto amhākaṃ vuḍḍhi
gaṇhatha nanti kupitā samantato uṭṭhahitvā ususattipāsāṇa-
muggarādippahārehi hatthikkhandhagatameva naṃ ghātetvā pāde gahetvā
kaḍḍhitvā parikkhāpiṭṭhe chaḍḍetvā bodhisattaṃ abhisiñcitvā rajje
patiṭṭhāpesuṃ.
     So dhammena rajjaṃ kārento pana ekadivasaṃ sappādayo
pariggaṇhitukāmo mahantena parivārena sappassa vasanaṭṭhānaṃ gantvā
dīghāti pakkosi. Sappo āgantvā vanditvā idante sāmi
dhanaṃ gaṇhāti āha. Rājā cattāḷīsahiraññakoṭidhanaṃ amacce

---------------------------------------------------------------------------------------------
page135.
Paṭicchāpetvā undurassa santikaṃ gantvā undurāti pakkosi.
Sopi āgantvā vanditvā tiṃsakoṭidhanaṃ niyyādesi. Rājā tampi
amacce paṭicchāpetvā sukassa vasanaṭṭhānaṃ gantvā sukāti
pakkosi. Sopi āgantvā pāde vanditvā sāmi sālī āharāmīti
āha. Rājā sālīhi atthe sati āharissasi ehi gacchāmāti
sattatiyā hiraññakoṭīhi saddhiṃ te tayopi jane gāhāpetvā nagaraṃ
gantvā pāsādavaramahātalaṃ āruyha dhanaṃ saṅgopāpetvā sappassa
vasanatthāya suvaṇṇanāḷiṃ undurassa phalikaguhaṃ sukassa suvaṇṇapañjaraṃ
kārāpetvā sappassa ca sukassa ca bhojanatthāya devasikaṃ
kāñcanataṭṭake madhulāje undurassa gandhasālitaṇḍule dāpesi dānādīni
puññāni karoti. Evaṃ tepi cattāro janā yāvajīvaṃ samaggā
sammodamānā viharitvā jīvitakkhaye yathākammaṃ agamiṃsu.
     Satthā na bhikkhave devadatto idāneva mayhaṃ vadhāya
parisakkati pubbepi parisakkiyevāti vatvā imaṃ dhammadesanaṃ āharitvā
anusandhiṃ ghaṭetvā jātakaṃ samodhānesi tadā duṭṭharājā devadatto
ahosi sappo sārīputto unduro moggallāno suko ānando
pacchārajjappattadhammarājā pana ahamevāti.
                    Saccaṃkirajātakaṃ tatiyaṃ.
                      ----------

---------------------------------------------------------------------------------------------
page136.
                     4. Rukkhadhammajātakaṃ
     sādhu sambahulā ñātīti idaṃ satthā jetavane viharanto
udakakalahena attano ñātakānaṃ mahāvināsaṃ paccupaṭṭhitaṃ ñatvā ākāse
uggantvā rohiṇīnadiyā upari pallaṅkena nisīditvā nīlaraṃsī
vissajjetvā ñātake saṃvejetvā ākāsā oruyha nadītīre nisinno taṃ
kalahaṃ ārabbha kathesi.
     Ayamettha saṅkhepo. Vitthāro pana kunālajātake āvibhavissati.
Tadā pana satthā ñātake āmantetvā mahārājā tumhehi ñātakehi
nāma samaggehi sammodamānehi bhavituṃ vaṭṭati ñātakānaṃ hi sāmaggiyā
sati paccāmittā okāsaṃ na labhanti tiṭṭhantu tāva manussabhūtā
acetanānaṃ rukkhānampi sāmaggiṃ laddhuṃ vaṭṭati atītasmiṃ hi
himavantappadese mahāvāto sālavanaṃ paharati tassa pana sālavanassa
aññamaññaṃ rukkhagacchagumbalatāhi sambandhattā ekarukkhampi pātetuṃ
asakkonto matthakamatthakeneva agamāsi ekampana aṅgaṇe ṭhitaṃ
sākhāviṭapasampannampi mahārukkhaṃ aññehi rukkhehi asambandhattā
ummūletvā bhūmiyaṃ pātesi iminā kāraṇena tumhehi samaggehi
sammodamānehi bhavituṃ vaṭṭatīti vatvā tehi yācito atītaṃ āhari.
     Atīte bārāṇasiyaṃ brahmadatte rajjaṃ kārente paṭhamaṃ uppanno
vessavaṇamahārājā cavi. Sakko aññaṃ vessavaṇaṃ ṭhapesi.
Etasmiṃ vessavaṇe parivatte pacchānibbattavessavaṇo

---------------------------------------------------------------------------------------------
page137.
Rukkhagacchagumbalatānaṃ attano attano ruccanaṭṭhāne vimānaṃ gaṇhantūti
sāsanaṃ pesesi. Tadā bodhisatto himavantappadese ekasmiṃ sālavane
rukkhadevatā hutvā nibbatti. So ñātake āha tumhe vimānāni
gaṇhantā aṅgaṇe ṭhitarukkhesu mā gaṇhatha imasmiṃ pana sālavane
mayā gahitavimānaṃ parivāretvā ṭhitavimānāni gaṇhathāti. Tattha
bodhisattassa vacanakarā paṇḍitadevatā bodhisattassa vimānaṃ
parivāretvā ṭhitavimānāni gaṇhiṃsu. Apaṇḍitā pana kiṃ amhākaṃ
araññavimānehi mayaṃ manussapatheva gāmanigamarājadhānidvāresu vimānāni
gaṇhissāma gāmādayo hi upanissāya vasamānā devatā
lābhaggayasaggappattā hontīti vatvā manussapathe aṅgaṇaṭṭhāne
nibbattamahārukkhesu vimānāni gaṇhiṃsu. Athekasmiṃ divase mahatī vātavuṭṭhi
uppajji. Vātassa atithaddhattāya daḷhamūlā vanajeṭṭhakarukkhāpi
sambhaggasākhāviṭapā samūlā nipatiṃsu. Tampana aññamaññaṃ sambandhane
ṭhitasālavanaṃ patvā ito cito ca paharanto ekaṃ rukkhampi pātetuṃ
nāsakkhi. Bhaggavimānā devatā nippaṭisaraṇā dārake hatthe
gahetvā himavantaṃ gantvā attano pavuttiṃ sālavanadevatānaṃ kathayiṃsu.
Tā tāsaṃ evaṃ āgatabhāvaṃ bodhisattassa ārocesuṃ. Bodhisatto
paṇḍitānaṃ vacanaṃ agahetvā nippaccayaṭṭhānaṃ gatā nāma evarūpāva
hontīti vatvā dhammaṃ desento imaṃ gāthamāha

---------------------------------------------------------------------------------------------
page138.
         Sādhu sambahulā ñātī      api rukkhā araññajā
         vāto vahati ekaṭṭhaṃ      brahantampi vanappatinti.
     Tattha sambahulāti cattāro upādāya tatuttariṃ satasahassaṃpi
sambahulā nāma evaṃ sambahulā aññamaññaṃ nissāya vasantā
ñātakā sādhu sobhanā pasatthā parehi appadhaṃsiyāti attho.
Api rukkhā araññajāti tiṭṭhantu manussabhūtā araññe jātā
rukkhāpi sambahulā aññamaññūpatthambhena ṭhitā sādhuyeva rukkhānampi
hi sapaccayabhāvo laddhuṃ vaṭṭati. Vāto vahati ekaṭṭhanti puratthimādibhedo
vāto vāyanto aṅgaṇaṭṭhāne ṭhitaṃ ekaṭṭhaṃ ekameva ṭhitaṃ.
Brahantampi vanappatinti sākhāviṭapasampannaṃ mahārukkhampi vahati
ummūletvā pātetīti attho.
     Bodhisatto imaṃ kāraṇaṃ kathetvā āyukkhaye yathākammaṅgato.
     Satthāpi evaṃ mahārājā ñātakānaṃ tāva sāmaggiṃyeva laddhuṃ
vaṭṭatīti samaggā sammodamānā piyasaṃvāsameva vasathāti imaṃ dhammadesanaṃ
āharitvā jātakaṃ samodhānesi tadā devagaṇā buddhaparisā ahesuṃ
paṇḍitadevatā pana ahamevāti.
                   Rukkhadhammajātakaṃ catutthaṃ.
                       ---------

---------------------------------------------------------------------------------------------
page139.
                      5. Macchajātakaṃ
     abhitthanaya pajjunnāti idaṃ satthā jetavane viharanto attanā
vassāpitavassaṃ ārabbha kathesi.
     Ekasmiṃ kira samaye kosalaraṭṭhe devo na vassi. Sassāni
milāyanti. Tesu tesu ṭhānesu taḷākapokkharaṇīsarā sussanti.
Jetavanadvārakoṭṭhakasamīpe jetavanapokkharaṇiyāpi udakaṃ chijji.
Kalalagahanaṃ pavisitvā nipanne macchakacchape kākasakuṇādayo
kaṇayaggasadisehi tuṇḍehi koṭṭetvā nīharitvā vipphandamāne khādanti.
Satthā macchakacchapānaṃ byasanaṃ disvā mahākaruṇāya ussāhitahadayo
ajja mayā devaṃ vassāpetuṃ vaṭṭatīti pabhātāya rattiyā sarīrapaṭijagganaṃ
katvā bhikkhācāravelaṃ sallakkhetvā mahatā bhikkhusaṅghena parivuto
buddhalīḷhāya sāvatthiyaṃ piṇḍāya pavisitvā pacchābhattaṃ
piṇḍapātappaṭikkanto sāvatthito vihāraṃ gacchanto jetavanapokkharaṇiyā
sopāṇe ṭhatvā ānandattheraṃ āmantesi ānanda udakasāṭakaṃ āhara
jetavanapokkharaṇiyaṃ nhāyissāmīti. Nanu bhante jetavanapokkharaṇiyaṃ
udakaṃ chinnaṃ kalalamattameva avasiṭṭhanti. Ānanda buddhabalaṃ nāma
mahantaṃ āhara tvaṃ udakasāṭakanti. Thero āharitvā adāsi.
Satthā ekenantena udakasāṭakaṃ nivāsetvā pana ekenantena sarīraṃ
pārupitvā jetavanapokkharaṇiyaṃ nhāyissāmīti sopāṇe aṭṭhāsi.
     Taṃ khaṇaññeva sakkassa paṇḍukambalasilāsanaṃ uṇhākāraṃ

---------------------------------------------------------------------------------------------
page140.
Dassesi. So kiṃ nu khoti āvajjento taṃ kāraṇaṃ ñatvā
vassavalāhakadevarājānaṃ pakkosāpetvā tāta satthā
jetavanapokkharaṇiyaṃ nhāyissāmīti dhurasopāṇe ṭhito khippaṃ sakalakosalaraṭṭhaṃ
ekameghaṃ katvā vassāpehīti āha. So sādhūti sampaṭicchitvā
ekaṃ valāhakaṃ nivāsetvā ekaṃ pārupitvā meghagītaṃ gāyanto
pācīnalokadhātumukho pakkhandi. Pācīnadisābhāge khalamaṇḍalamattaṃ
ekaṃ meghamaṇḍalaṃ uṭṭhāya satapaṭalaṃ sahassapaṭalaṃ hutvā abhitthanantaṃ
vijjulataṃ nicchārentaṃ adhomukhaṭhapitaudakakumbhākārena vassamānaṃ
sakalakosalaraṭṭhaṃ mahoghena viya ajjhotthari. Devo acchinnadhāraṃ
vassanto muhutteneva jetavanapokkharaṇiṃ pūresi. Dhurasopāṇaṃ
āhacca udakaṃ aṭṭhāsi.
     Satthā jetavanapokkharaṇiyaṃ nhāyitvā rattaduppaṭṭaṃ nivāsetvā
kāyabandhanaṃ bandhitvā sugatamahācīvaraṃ ekaṃsaṃ katvā bhikkhusaṅghaparivuto
gantvā gandhakuṭipariveṇe paññattapavarabuddhāsane nisīditvā
bhikkhusaṅghena vatte dassite uṭṭhāya maṇisopāṇaphalake ṭhatvā
bhikkhusaṅghassa ovādaṃ datvā uyyojetvā surabhigandhakuṭiṃ pavisitvā
dakkhiṇena passena sīhaseyyaṃ kappetvā sāyaṇhasamaye dhammasabhāyaṃ
sannipatitānaṃ bhikkhūnaṃ passathāvuso dasabalassa khantimettānuddayasampattiṃ
vividhesu sassesu milāyamānesu nānājalālayesu sussantesu
macchakacchapesu mahādukkhaṃ pāpuṇantesu kāruññaṃ paṭicca mahājanaṃ
dukkhā mocessāmīti udakasāṭakaṃ nivāsetvā jetavanapokkharaṇiyā

---------------------------------------------------------------------------------------------
page141.
Dhurasopāṇe ṭhatvā muhuttena sakalakosalaraṭṭhaṃ mahoghena opilāpento
viya devaṃ vassāpetvā mahājanaṃ kāyikacetasikadukkhato mocetvā
vihāraṃ paviṭṭhoti kathāya pavattamānāya gandhakuṭito nikkhamitvā
dhammasabhaṃ āgantvā kāya nuttha bhikkhave etarahi kathāya
sannisinnāti pucchitvā imāya nāmāti vutte na bhikkhave tathāgato
idāneva mahājane kilamante devaṃ vassāpeti pubbepi tiracchānayoniyaṃ
nibbattitvā maccharājakālepi vassāpesiyevāti vatvā atītaṃ
āhari.
     Atīte imasmiṃyeva kosalaraṭṭhe imissāva sāvatthiyā imasmiṃyeva
jetavanapokkharaṇiṭṭhāne ekā valligahanaparikkhittā kandarā ahosi.
Tadā bodhisatto macchayoniyaṃ nibbattitvā macchagaṇaparivuto tattha
paṭivasati. Yathā pana idāni evameva tadāpi tasmiṃ raṭṭhe
devo na vassi. Manussānaṃ sassāni milāyiṃsu. Vāpīādīsu
udakaṃ chijji. Macchakacchapā kalalagahanaṃ pavisiṃsu. Imissāpi
kandarāya macchā kalalagahanaṃ pavisitvā tasmiṃ tasmiṃ ṭhāne nilīyiṃsu.
Kākādayo tuṇḍehi koṭṭetvā nīharitvā khādiṃsu. Bodhisatto
ñātisaṅghassa taṃ byasanaṃ disvā imaṃpi etesaṃ dukkhaṃ ṭhapetvā
maṃ añño koci mocetuṃ samattho nāma natthi saccakiriyaṃ katvā
devaṃ vassāpetvā ñātake maraṇadukkhā mocessāmīti kāḷavaṇṇaṃ
kaddamaṃ dvidhā viyūhitvā nikkhamitvā añjanarukkhasāraghaṭikavaṇṇo
mahāmaccho sudhotalohitaṅkamaṇisadisāni akkhīni ummiletvā ākāsaṃ

---------------------------------------------------------------------------------------------
page142.
Olokento pajjunnadevarājassa saddaṃ naditvā bho pajjunna ahaṃ
ñātake nissāya dukkhappatto tvaṃ mayi sīlavante kilamante kasmā
devaṃ na vassāpesi mayā samānajātikānaṃ khādanaṭṭhāne nibbattitvā
taṇḍulappamāṇaṃpi macchaṃ ādiṃ katvā khāditapubbo nāma natthi
aññopi me pāṇo sañcicca jīvitā na voropitapubbo iminā
saccena devaṃ vassāpetvā ñātisaṅghaṃ me dukkhato mocehīti vatvā
paricārakaceṭakaṃ āṇāpento viya pajjunnadevarājānaṃ ālapanto
imaṃ gāthamāha
         abhitthanaya pajjunna     nidhiṃ kākassa nāsaya
         kākaṃ sokāya randhehi  mañca sokā pamocayāti.
     Tattha abhitthanaya pajjunnāti pajjunno vuccati megho ayaṃ
pana meghavasena laddhanāmaṃ vassavalāhakadevarājānaṃ ālapati. Ayaṃ
kirassa adhippāyo devo nāma anabhitthananto vijjulataṃ anicchārento
pavassantopi na sobhati tasmā tvaṃ abhitthananto vijjulataṃ
nicchārento vassāpehīti. Nidhiṃ kākassa nāsayāti kākā kalalaṃ
pavisitvā ṭhite macche tuṇḍehi koṭṭetvā nīharitvā khādanti
tasmā tesaṃ antokalale macchā nidhīti vuccanti taṃ kākasaṅghassa
nidhiṃ devaṃ vassāpento udakena paṭicchādetvā nāsehīti. Kākaṃ
sokāya randhehīti kākasaṅgho imissā kandarāya udakena puṇṇāya
macche alabhamāno socissati taṃ kākagaṇaṃ tvaṃ imaṃ kandaraṃ
pūrentopi sokāya randhehi sokassatthāya macchassa assāsatthāya

---------------------------------------------------------------------------------------------
page143.
Yathā antonijjhānalakkhaṇasokaṃ pāpuṇāti evaṃ karohīti attho.
Mañca sokā pamocayāti ettha cakāro sampiṇḍanattho mañca
mama ñātake ca sabbeva imamhā maraṇasokā pamocehīti.
     Evaṃ bodhisatto paricārakaceṭakaṃ āṇāpento viya pajjunnaṃ
ālapitvā sakalakosalaraṭṭhe mahāvassaṃ vassāpetvā mahājanaṃ
maraṇadukkhā mocetvā jīvitapariyosāne yathākammaṅgato.
     Satthā na bhikkhave tathāgato idāneva devaṃ vassāpeti pubbepi
macchayoniyaṃ nibbattopi vassāpesiyevāti imaṃ dhammadesanaṃ āharitvā
anusandhiṃ ghaṭetvā jātakaṃ samodhānesi  tadā macchagaṇā buddhaparisā
ahesuṃ pajjunnadevarājā ānando maccharājā pana ahamevāti.
                    Macchajātakaṃ pañcamaṃ.
                      ----------
                     6. Asaṅkiyajātakaṃ
     asaṅkiyomhi gāmamhīti idaṃ satthā jetavane viharanto ekaṃ
sāvatthīvāsiupāsakaṃ ārabbha kathesi.
     So kira sotāpanno ariyasāvako kenacideva karaṇīyena ekena
sakaṭasatthavāhena saddhiṃ maggaṃ paṭipajjitvā ekasmiṃ araññaṭṭhāne
sakaṭāni mocetvā khandhāvārabandhe kate satthavāhassāvidūre
aññatarasmiṃ rukkhamūle caṅkamati. Attano kālaṃ sallakkhetvāva pañcasatā
corā  khandhāvāraṃ vilumpissāmāti dhanumuggarādihatthā gantvā taṃ

---------------------------------------------------------------------------------------------
page144.
Ṭhānaṃ parivārayiṃsu. Sopi upāsako caṅkamatiyeva. Corā taṃ
disvā addhā esa khandhāvārarakkhako bhavissati imassa niddaṃ
okkantakāle vilumpissāmāti ajjhottharituṃ asakkontā tattha
tattheva aṭṭhaṃsu. Sopi upāsako paṭhamayāmepi majjhimayāmepi
pacchimayāmepi caṅkamantoyeva aṭṭhāsi. Paccūsakālo jāto.
Corā okāsaṃ alabhantā gahitagahite pāsāṇamuggarādayo chaḍḍetvā
palāyiṃsu. Upāsakopi attano kammaṃ niṭṭhāpetvā puna sāvatthiṃ
āgantvā satthāraṃ upasaṅkamitvā bhante attānaṃ rakkhamānā
pararakkhakā hontīti pucchi. Āma upāsaka attānaṃ rakkhanto
paraṃ rakkhati paraṃ rakkhanto attānaṃ rakkhatiyevāti. So yāva
subhāsitamidaṃ bhante bhagavatā ahaṃ ekena satthavāhena saddhiṃ maggaṃ
paṭipanno rukkhamūle caṅkamanto attānaṃ rakkhissāmīti sakalaṃ satthaṃ
rakkhinti āha. Satthā upāsaka pubbepi paṇḍitā attānaṃ
rakkhantā paraṃ rakkhiṃsūti vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente tadā bodhisatto
brāhmaṇakule nibbattitvā vayappatto kāmesu ādīnavaṃ disvā
isipabbajjaṃ pabbajitvā himavante vasanto loṇambilasevanatthāya
janapadaṃ āgantvā janapadacārikaṃ caranto ekena satthavāhena saddhiṃ
maggaṃ paṭipajjitvā ekasmiṃ araññaṭṭhāne satthe niviṭṭhe satthato
avidūre jhānasukhena vītināmento aññatarasmiṃ rukkhamūle caṅkamanto
aṭṭhāsi. Atha kho pañcasatacorā sāyamāsabhattassa bhuttakāle

---------------------------------------------------------------------------------------------
page145.
Taṃ sakaṭasatthaṃ valumpissāmāti āgantvā parivārayiṃsu. Te taṃ
tāpasaṃ disvā sace ayaṃ amhe passissati satthavāsikānaṃ
ārocessati etassa niddūpagatavelāya vilumpissāmāti tattheva aṭṭhaṃsu.
Tāpasopi sakalampi rattiṃ caṅkamatiyeva. Corā okāsaṃ alabhitvā
gahitamuggarapāsāṇe chaḍḍetvā sakaṭasatthavāsīnaṃ saddaṃ datvā bhonto
satthavāsino sace esa rukkhamūle caṅkamanatāpaso ajja nābhavissa
sabbe mahāvilopaṃ patvā abhavissaṃsu sve tāpasassa mahāsakkāraṃ
kareyyāthāti vatvā pakkamiṃsu. Te pabhātāya rattiyā corehi
chaḍḍite muggarapāsāṇādayo disvā bhītā bodhisattassa santikaṃ
gantvā vanditvā bhante diṭṭhā vo corāti pucchiṃsu. Āma
āvuso diṭṭhāti. Bhante ettake vo core disvā bhayaṃ vā
sārajjaṃ vā na uppajjīti. Bodhisatto āvuso core disvā
bhayaṃ vā sārajjaṃ vā sadhanassa hoti ahampana niddhano svāhaṃ
kiṃ bhāyissāmi mayhaṃ hi gāmepi araññepi vasantassa bhayaṃ vā
sārajjaṃ vā natthīti vatvā tesaṃ dhammaṃ desento imaṃ gāthamāha
         asaṅkiyomhi gāmamhi    araññe natthi me bhayaṃ
         ujumaggaṃ samāruḷho     mettāya karuṇāya cāti.
     Tattha asaṅkiyomhi gāmamhīti saṅkāya niyutto patiṭṭhitoti
saṅkiyo na saṅkiyo asaṅkiyo ahaṃ gāme vasantopi saṅkāya
appatiṭṭhitattā asaṅkiyo nibbhayo nirāsaṅkoti dīpeti. Araññeti

---------------------------------------------------------------------------------------------
page146.
Gāmagāmūpacāravinimuttaṭṭhāne. Ujumaggaṃ samāruḷho mettāya karuṇāya
cāti ahaṃ tikacatukkajjhānikāhi mettākaruṇāhi kāyavaṅkādivirahitaṃ
ujuṃ brahmalokagāmimaggaṃ āruḷhoti vadati. Athavā. Parisuddhasīlatāya
kāyavacīmanovaṅkavirahitaṃ ujuṃ devalokamaggaṃ āruḷhomhīti
dassetvā tato uttariṃ mettāya karuṇāya ca patiṭṭhitattā ujuṃ
brahmalokamaggaṃ āruḷhomhīti dasseti. Aparihīnajjhānassa hi
ekantena brahmalokaparāyanattā mettākaruṇādayo ujumaggā nāma.
     Evaṃ bodhisatto imāya gāthāya dhammaṃ desetvā tuṭṭhacittehi
tehi manussehi sakkato pūjito yāvajīvaṃ cattāro brahmavihāre
bhāvetvā brahmaloke nibbatti.
     Satthā imaṃ dhammadesanaṃ āharitvā anusandhiṃ ghaṭetvā jātakaṃ
samodhānesi tadā satthavāsino buddhaparisā ahesuṃ tāpaso pana
ahamevāti.
                    Asaṅkiyajātakaṃ chaṭṭhaṃ.
                      -----------
                     7. Mahāsupinajātakaṃ
     lāvūni sīdantīti idaṃ satthā jetavane viharanto soḷasa mahāsupine
ārabbha kathesi.
     Ekadivasaṃ kira kosalamahārājā rattiṃ niddūpagato pacchimayāme
soḷasa mahāsupine disvā bhītatasito pabujjhitvā imesaṃ supinānaṃ

---------------------------------------------------------------------------------------------
page147.
Diṭṭhattā kinnu kho me bhavissatīti maraṇabhayatajjito sayanapiṭṭhe
nisinnakova vītināmesi. Atha naṃ pabhātāya rattiyā brāhmaṇapurohitā
upasaṅkamitvā sukhaṃ sayittha mahārājāti pucchiṃsu. Kuto
me ācariyā sukhaṃ ajjāhaṃ paccūsasamaye soḷasa mahāsupine passiṃ
somhi tesaṃ diṭṭhakālato paṭṭhāya bhayampattoti vadetha mahārāja
sutvā jānissāmāti vutte brāhmaṇānaṃ diṭṭhasupine kathetvā
kinnu kho imesaṃ diṭṭhakāraṇā bhavissatīti āha. Brāhmaṇā hatthe
vidhuniṃsu. Kasmā hatthe vidhunathāti ca vutte kakkhaḷā mahārāja
supināti. Kā tesaṃ nipphatti bhavissatīti. Rajjantarāyo rogantarāyo
jīvitantarāyo cāti imesaṃ tiṇṇaṃ antarāyānaṃ aññataroti.
Sappaṭikammā appaṭikammāti. Kāmaṃ ete supinā atipharusattā
appaṭikammā mayampana te sappaṭikamme karissāma ete
paṭikkamāpetuṃ asakkontānaṃ amhākaṃ sikkhitabhāvo nāma kiṃ karissatīti.
Kiṃ pana katvā ācariyā paṭikkamāpessathāti. Sabbacatukkena
yaññaṃ yajissāma mahārājāti . Rājā bhītatasito tenahi ācariyā
mama jīvitaṃ tumhākaṃ hatthe hotu khippaṃ me sotthiṃ karothāti
āha. Brāhmaṇā bahudhanaṃ labhissāma bahukhajjabhojanaṃ āharāpessāmāti
haṭṭhatuṭṭhā mā cintayittha mahārājāti rājānaṃ samassāsetvā
rājanivesanā nikkhamitvā bahinagare yaññāvāṭaṃ katvā bahū
catuppadagaṇe thūnappaṇīte katvā pakkhigaṇe samāharitvā
idañcidañca laddhuṃ vaṭṭatīti punappunaṃ sañcaranti.

---------------------------------------------------------------------------------------------
page148.
     Atha kho mallikā devī taṃ kāraṇaṃ ñatvā rājānaṃ upasaṅkamitvā
pucchi kiṃ nu kho mahārāja brāhmaṇā punappunaṃ sañcarantīti.
Sukhitā tvaṃ bhadde amhākaṃ kaṇṇamūle āsīvisaṃ sañcarantaṃ na
jānāsīti. Kiṃ etaṃ mahārājāti. Mayā evarūpā dussupinā
diṭṭhā brāhmaṇā tiṇṇaṃ antarāyānaṃ aññataro paññāyatīti
vatvā tesaṃ paṭighātāya yaññaṃ yajissāmāti vatvā punappunaṃ
sañcarantīti. Kiṃ pana te mahārāja sadevake loke aggabrāhmaṇo
supinānaṃ paṭikammaṃ pucchitoti. Kataro pana so bhadde sadevake loke
aggabrāhmaṇoti. Sadevake loke aggapuggalaṃ sabbaññuṃ visuddhaṃ
nikkilesaṃ tathāgataṃ gotamaṃ mahābrāhmaṇaṃ na jānāsi so hi
bhagavā supinantaraṃ jāneyya gaccha tvaṃ puccha mahārājāti. Sādhu
devīti rājā vihāraṃ gantvā satthāraṃ vanditvā nisīdi. Satthā
madhurassaraṃ nicchāretvā kinnu kho mahārāja atipageva āgatosīti.
Ahaṃ bhante paccūsasamaye soḷasa mahāsupine disvā bhīto brāhmaṇānaṃ
ārocesiṃ brāhmaṇā kakkhaḷā mahārāja supinā etesaṃ
paṭighātanatthāya sabbacatukkena yaññaṃ yajissāmāti yaññaṃ sajjanti bahū
pāṇā maraṇabhayatajjitā tumhe sadevake loke aggapuggalā
atītānāgatapaccuppannaṃ upādāya natthi so ñeyyadhammo yo vo
ñāṇamukhe āpāthaṃ nāgacchati etesaṃ me supinānaṃ nipphattiṃ kathetha
bhagavāti. Evameva mahārāja sadevake loke ṭhapetvā maṃ añño
etesaṃ supinānaṃ antaraṃ vā nipphattiṃ vā jānituṃ samattho nāma

---------------------------------------------------------------------------------------------
page149.
Natthi ahaṃ te kathessāmi apica kho pana tvaṃ diṭṭhaniyāmeneva
supine kathehīti. Sādhu bhanteti rājā diṭṭhaniyāmeneva kathetuṃ
ārabhi
                 usabhā rukkhā gāviyo gavā ca
                 asso kaṃso sigālī ca kumbho
                 pokkharaṇī ca apākacandanaṃ
                 lāvūni sīdanti silā plavanti
                 maṇḍūkiyo kaṇhasappe gilanti
                 kākaṃ suvaṇṇā parivārayanti
                 tasā vakā eḷakānaṃ bhayā hīti
imaṃ mātikaṃ nikkhipitvā kathesi ahaṃ bhante ekaṃ tāva supinaṃ evaṃ
addasaṃ cattāro añjanavaṇṇā kāḷausabhā yujjhissāmāti catūhi
disāhi rājaṅgaṇaṃ āgantvā usabhayuddhaṃ passissāmāti mahājane
sannipatite yujjhanākāraṃ dassetvā naditvā gajjitvā ayujjhitvāva
paṭikkantā imaṃ  paṭhamaṃ supinaṃ addasaṃ imassa ko vipākoti.
Mahārāja imassa vipāko neva tava na mama kāle bhavissati anāgate
pana adhammikānaṃ kapaṇarājūnaṃ adhammikānaṃ ca manussānaṃ kāle loke
viparivattamāne kusale ossakke akusale ussanne lokassa
parihānakāle devo na sammā vassissati meghapādā ca chijjissanti
sassāni milāyissanti dubbhikkhaṃ bhavissati vassitukāmā viya catūhi
disāhi meghā uṭṭhahitvā itthikāhi ātape patthaṭānaṃ vīhiādīnaṃ

---------------------------------------------------------------------------------------------
page150.
Temanabhayena anto pavesitakāle purisesu kuddālapiṭakahatthesu āḷiṃ
bandhanatthāya nikkhantesu vassanākāraṃ dassetvā gajjitvā
vijjulatā nicchāretvā te usabhā viya ayujjhitvā avassitvāva
palāyissanti ayametassa vipāko tuyhampana tappaccayā koci
antarāyo natthi anāgataṃ ārabbha diṭṭho supino esa brāhmaṇā
pana attano jīvitavuttiṃ nissāya kathayiṃsūti. Evaṃ satthā supinassa
nipphattiṃ kathetvā āha dutiyaṃ kathehi mahārājāti. Dutiyāhaṃ
bhante evaṃ addasaṃ khuddakarukkhā ceva gacchā ca paṭhaviṃ bhinditvā
vidatthimattampi ratanamattampi anugantvāva pupphanti ceva phalanti ca
amaṃ dutiyaṃ addasaṃ imassa ko vipākoti. Mahārāja imassāpi
vipāko lokassa parihīnakāle manussānaṃ parittāyukakāle bhavissati
anāgatasmiṃ hi sattā tibbarāgā bhavissanti asampattavayāva
kumāriyo purisantaraṃ gantvā utuniyo ceva gabbhiniyo ca hutvā
puttadhītāhi vaḍḍhissanti khuddakarukkhānaṃ pupphaṃ viya hi tāsaṃ
utunibhāvo phalaṃ viya ca puttadhītaro vaḍḍhissanti itonidānampi
te bhayaṃ natthi tatiyampi kathehi mahārājāti. Mahāgāviyo bhante
tadahujātānaṃ vacchakānaṃ khīraṃ pivantiyo addasaṃ ayaṃ me tatiyo
supino imassa ko vipākoti. Imassāpi vipāko anāgateyeva
manussānaṃ jeṭṭhāpacāyikakammassa naṭṭhakāle bhavissati anāgatasmiṃ
hi sattā mātāpitūsu vā sassusassuresu vā lajjaṃ anupaṭṭhapetvā
sayameva kuṭumbaṃ saṃvidahitvā ghāsacchādanamattampi mahallakānaṃ dātukāmā

---------------------------------------------------------------------------------------------
page151.
Dassanti adātukāmā na dassanti mahallakā anāthā asayaṃvasī
dārake ārādhetvā jīvissanti tadahujātānaṃ vacchakānaṃ khīraṃ pivantiyo
mahāgāviyo viya itonidānampi te bhayaṃ natthi catutthaṃ kathehi
mahārājāti. Dhuravāhe bhante ārohapariṇāhasampanne mahāgoṇe
yugaparamparāya ayojetvā taruṇe godamme dhure yojente addasaṃ
te dhuraṃ vahituṃ asakkontā chaḍḍetvā aṭṭhaṃsu sakaṭāni nappavattiṃsu
ayaṃ me catuttho supino imassa ko vipākoti. Imassāpi
vipāko anāgateyeva adhammikarājūnaṃ kāle bhavissati anāgatasmiṃ
hi adhammikakapaṇarājāno paṇḍitānaṃ paveṇikusalānaṃ kammanittharaṇasamatthānaṃ
mahāmattānaṃ yasaṃ na dassanti dhammasabhāyaṃ vinicchayaṭṭhānepi
paṇḍite vohārakusale mahallake amacce na ṭhapessanti tabbiparitānampana
taruṇānaṃ yasaṃ dassanti tathārūpeeva vinicchayaṭṭhāne ṭhapessanti
te rājakammāni ceva yuttāyuttañca ajānantā neva taṃ yasaṃ
ukkhipituṃ sakkhissanti na rājakammāni nittharituṃ te asakkontā
kammadhuraṃ chaḍḍessanti mahallakāpi paṇḍitā amaccā yasaṃ alabhantā
kiccāni nittharituṃ samatthāpi kiṃ amhākaṃ etehi mayaṃ bāhirakā
jātā abbhantarikā taruṇā dārakā jānissantīti uppannāni
kammāni na rakkhissanti evaṃ sabbathāpi tesaṃ rājūnaṃ hāniyeva
bhavissati dhuraṃ vahituṃ asamatthānaṃ vacchadammānaṃ dhure yojitakāloviya
dhuravāhānañca mahāgoṇānaṃ yugaparamparāya ayojitakālo viya bhavissati
itonidānampi te bhayaṃ natthi pañcamaṃ kathehi mahārājāti.

---------------------------------------------------------------------------------------------
page152.
Bhante ekaṃ ubhatomukhaṃ assaṃ addasaṃ tassa dvīsu passesu yavasaṃ
denti so dvīhi mukhehi khādati ayaṃ me pañcamo supino
imassa ko vipākoti. Imassāpi anāgate adhammikarājakāleyeva
vipāko bhavissati anāgatasmiṃ hi adhammikā bālarājāno adhammike
lolamanusse vinicchaye ṭhapessanti te pāpapuññesu anādarā bālā
sabhāyaṃ nisīditvā vinicchayaṃ dentā ubhinnampi aṭṭapaccatthikānaṃ
hatthato lañcaṃ gahetvā khādissanti asso viya dvīhi mukhehi
yavasaṃ khādati itonidānampi te bhayaṃ natthi chaṭṭhaṃ kathehi mahārājāti.
Bhante mahājano satasahassagghanikaṃ suvaṇṇapātiṃ sammajjitvā
idha passāvaṃ karohīti ekassa jarasigālassa upanāmesi taṃ tattha
passāvaṃ karontaṃ addasaṃ ayaṃ me chaṭṭho supino imassa ko
vipākoti. Imassāpi anāgateyeva vipāko bhavissati anāgatasmiṃ
hi adhammikarājāno jātisampannānaṃ kulaputtānaṃ āsaṅkāya yasaṃ na
dassanti akulīnānaṃyeva dassanti evaṃ mahākulāni duggatāni bhavissanti
lāmakakulāni issarāni te ca kulīnapurisā jīvituṃ asakkontā
ime nissāya jīvissāmāti akulīnānaṃ dhītaro dassanti iti tāsaṃ
kuladhītānaṃ akulīnehi saddhiṃ saṃvāso jarasigālassa suvaṇṇapātiyaṃ
passāvakaraṇasadiso bhavissati itonidānampi te bhayaṃ natthi sattamaṃ
kathehi mahārājāti. Bhante eko puriso rajjuṃ vaṭṭetvā pādamūle
nikkhipati tena nisinnapīṭhassa heṭṭhā sayitā ekā chātasigālī tassa
ajānantasseva taṃ khādati evāhaṃ taṃ addasaṃ ayaṃ me sattamo

---------------------------------------------------------------------------------------------
page153.
Supino imassa ko vipākoti. Imassāpi anāgateyeva vipāko
bhavissati anāgatasmiṃ hi itthiyo purisalolā surālolā alaṅkāralolā
visikhālolā āmisalolā bhavissanti dussīlā durācārā tā
sāmikehi kasigorakkhādīni kammāni katvā kicchena kasirena sambhataṃ
dhanaṃ jārehi saddhiṃ suraṃ pivantiyo mālāgandhavilepanaṃ dhārayamānā
antogehe accāyikampi kiccaṃ anoloketvā gehaparikkhepassa
uparibhāgenapi chiddaṭṭhānehipi jāre upadhārayamānā sve vapitabbayuttakaṃ
vīhimpi koṭṭetvā yāgubhattakhajjakādīni sampādetvā khādamānā
vilumpissanti heṭṭhāpīṭhake nipannā chātasigālī viya vaṭṭetvā
pādamūle nikkhittarajjuṃ itonidānampi te bhayaṃ natthi aṭṭhamaṃ
kathehīti. Bhante rājadvāre bahūhi tucchakumbhehi parivāretvā
ṭhapitaṃ ekaṃ mahantaṃ pūritakumbhaṃ addasaṃ cattāropi vaṇṇā catūhi
disāhi catūhi anudisāhi ca ghaṭehi udakaṃ āharitvā pūritakumbhameva
pūrenti pūritapūritaṃ udakaṃ uttaritvā palāyati tepi tattheva punappunaṃ
udakaṃ āsiñcanti tucchakumbhe pana olokentopi natthi ayaṃ me
aṭṭhamo supino imassa ko vipākoti. Imassāpi anāgateyeva
vipāko bhavissati anāgatasmiṃ hi loko parihāyissati raṭṭhaṃ
nirojaṃ bhavissati rājāno duggatā kapaṇā bhavissanti yo
issaro bhavissati tassa bhaṇḍāgāre satasahassamattā kahāpaṇā
bhavissanti te evaṃ duggatā sabbe janapade attano vapakammaṃ

---------------------------------------------------------------------------------------------
page154.
Kāressanti upaddūtā manussā sake kammante chaḍḍetvā rājūnaññeva
atthāya pubbannāparannāni ca vapantā rakkhantā lāyantā
maddantā pavesentā ucchukkhettāni karontā yantāni karontā
vāhentā phāṇitādīni pacantā pupphārāme phalārāme  ca karontā
tattha tattha nipphannāni pubbannādīni āharitvā rañño koṭṭhāgāraṃyeva
pūressanti attano gehesu tucchakoṭṭhe olokentāpi na
bhavissanti tucchakumbhe anoloketvā pūritakumbhapūraṇasadisameva bhavissati
itonidānampi te bhayaṃ natthi navamaṃ kathehīti. Bhante ekaṃ
pañcavaṇṇappadumasañchannaṃ gambhīraṃ sabbatotiṭṭhaṃ pokkharaṇiṃ addasaṃ
samantato dvipadacatuppadā otaritvā tattha pānīyaṃ pivanti tassā
majjhe gambhīraṭṭhāne udakaṃ āvilaṃ tīrappadesesu dvipadacatuppadānaṃ
akkamanaṭṭhāne acchaṃ vippasannaṃ anāvilaṃ evāhaṃ addasaṃ ayaṃ
me navamo supino imassa ko vipākoti. Imassāpi anāgateyeva
vipāko bhavissati anāgatasmiṃ hi rājāno adhammikā bhavissanti
chandādivasena agatigamanaṃ gacchantā rajjaṃ kāressanti dhammena vinicchayaṃ
nāma na dassanti lañcavittakā bhavissanti dhanalolā raṭṭhavāsikesu
tesaṃ khantimettānuddayā nāma na bhavissanti kakkhaḷā pharusā
ucchuyante ucchagaṇṭhikā viya manusse pīḷentā nānappakāraṃ baliṃ
uppādetvā dhanaṃ gaṇhissanti manussā balipīḷitā kiñci dātuṃ
asakkontā gāmanigamādayo chaḍḍetvā paccantaṃ gantvā vāsaṃ
kappessanti majjhimajanapado suñño bhavissati paccanto ghanavāso

---------------------------------------------------------------------------------------------
page155.
Seyyathāpi pokkhaṇiyā vemajjhe udakaṃ āvilaṃ pariyante vippasannaṃ
itonidānampi te bhayaṃ natthi dasamaṃ kathehīti. Bhante ekissāyeva
kumbhiyā paccamānaṃ odanaṃ apākaṃ addasaṃ apākanti vicāretvā
vibhajitvā ṭhapitaṃ viya tīhākārehi paccamānaṃ ekasmiṃ passe atikilinno
hoti ekasmiṃ uttaṇḍulo ekasmiṃ supakko ayaṃ me dasmo supino
imassa ko vipākoti. Imassāpi anāgateyeva vipāko bhavissati
anāgatasmiṃ hi rājāno adhammikā bhavissanti tesu adhammikesu
rājayuttāpi brāhmaṇagahapatikāpi negamajānapadāpīti samaṇabrāhmaṇe
upādāya sabbe manussā adhammikā bhavissanti tato tesaṃ
ārakkhadevatā balippaṭiggāhakadevatā rukkhadevatā ākāsaṭṭhakadevatā
adhammikā bhavissanti evaṃ devatāpi adhammikā bhavissanti
adhammikarājūnaṃ rajje vātā visamā kharā vāyissanti te
ākāsaṭṭhakavimānāni kampessanti tesu kampitesu devatā kupitā devaṃ
vassituṃ  na dassanti vassamānopi sakalaraṭṭhe ekappahāreneva na vassissati
vassamānopi sabbattha kasikammassa vā vapakammassa vā upakāro
hutvā na vassissati yathā ca raṭṭhe evaṃ janapadepi gāmepi
ekataḷākepi ekasarepi ekappahārena na vassissati taḷākassa
uparibhāge vassanto heṭṭhābhāge na vassissati heṭṭhā vassanto upari
na vassissati ekasmiṃ bhāge sassaṃ ativassena nāsessati ekasmiṃ
avassanto sassaṃ milāpessati ekasmiṃ sammā vassamāno
sampādessati evaṃ ekassa rañño rajje vuttasassā nippakārā

---------------------------------------------------------------------------------------------
page156.
Bhavissanti ekakumbhiyā odano viya itonidānampi te bhayaṃ natthi
ekādasamaṃ kathehīti. Bhante satasahassagghanikaṃ candanasāraṃ pūtitakkena
vikkiṇante addasaṃ ayaṃ me ekādasamo supino imassa ko
vipākoti. Imassāpi anāgateyeva mayhaṃ sāsane parihāyante
vipāko bhavissati anāgatasmiṃ hi paccayalolā alajjī bhikkhū bahū
bhavissanti te mayā paccayaloluppaṃ nimmathetvā kathitadhammadesanaṃ
cīvarādicatuppaccayahetu paresaṃ desessanti paccayehi muccitvā
nissaraṇapakkhe ṭhitā nibbānābhimukhaṃ katvā  desetuṃ na sakkhissanti
kevalaṃ padabyañjanasampattiñceva madhurasaddañca   sutvā mahagghāni
cīvarādīni dassanti ceva dāpessanti ca apare antaravīthicatukkarāja-
dvārādīsu nisīditvā kahāpaṇaḍḍhakahāpaṇapādamāsakarūpādīni nissāya
desessanti iti mayā nibbānagghanakaṃ katvā desitadhammaṃ
catuppaccayatthāya ceva kahāpaṇaḍḍhakahāpaṇādīnaṃ atthāya ca vikkiṇitvā
desentā satasahassagghanikaṃ candanasāraṃ pūtitakkena vikkiṇantā viya
bhavissanti itonidānampi te bhayaṃ natthi dvādasamaṃ kathehīti.
Bhante tucchalābūni udake sīdantāni addasaṃ imassa ko vipākoti.
Imassāpi anāgate adhammikarājakāle loke viparivattanteyeva vipāko
bhavissati tadā hi rājāno jātisampannānaṃ kulaputtānaṃ yasaṃ na
dassanti akulīnānaṃyeva dassanti te issarā bhavissanti itare
daliddā rājasammukhepi rājadvārepi amaccasammukhepi vinicchayaṭṭhānepi
tucchalābusadisānaṃ akulīnānaññeva kathā osīditvā ṭhitā viya niccalā

---------------------------------------------------------------------------------------------
page157.
Suppatiṭṭhitā bhavissanti saṅghasannipātepi saṅghakammagaṇakammaṭṭhānesu
ceva pattacīvarapariveṇādivinicchayaṭṭhānesu ca dussīlānaṃ pāpapuggalānaṃyeva
kathā niyyānikā bhavissanti na lajjīnaṃ bhikkhūnaṃ evaṃ sabbathāpi
tucchalābusīdanakālo viya bhavissati itonidānampi te bhayaṃ natthi
terasamaṃ kathehīti. Bhante mahantā kūṭāgārappamāṇā ghanasilānāvā
viya udake plavamānā addasaṃ imassa ko vipākoti. Imassāpi
tādiseyeva kāle vipāko bhavissati tadā hi adhammikarājāno
akulīnānaṃ yasaṃ dassanti te issarā bhavissanti kulīnā duggatā
tesu na keci gāravaṃ karissanti itaresuyeva karissanti rājasammukhe vā
amaccasammukhe vā vinicchayaṭṭhāne vā vinicchayakusalānaṃ ghanasilāsadisānaṃ
kulaputtānaṃ kathā na ogāhitvā patiṭṭhahissati tesu kathentesu
kiṃ ime kathentīti itare parihāsameva karissanti bhikkhusannipātepi
vuttappakāresu ṭhānesu neva pesale bhikkhū garukātabbe maññissanti
nāpi tesaṃ kathā pariyogāhitvā  patiṭṭhahissati silānaṃ plavanakālo
viya bhavissati itonidānampi te bhayaṃ natthi cuddasamaṃ kathehīti.
Bhante khuddakamadhukapupphappamāṇā maṇḍukiyo mahante kaṇhasappe
vegena anubandhitvā uppalanāle viya chinditvā maṃsaṃ khāditvā
gilantiyo addasaṃ ayaṃ cuddasamo supino imassa ko vipākoti.
Imassāpi loke parihāyante anāgateyeva vipāko bhavissati tadā
hi manussā tibbarāgā dujjātikā kilesānuvattakā hutvā taruṇānaṃ
attano bhariyānaṃ vase vattissanti gehe dāsakammakarādayopi

---------------------------------------------------------------------------------------------
page158.
Gomahisādayopi hiraññasuvaṇṇampi sabbaṃ tāsaṃyeva āyattaṃ bhavissati
asukaṃ hiraññasuvaṇṇaṃ vā paricchedādijātaṃ vā kahanti vutte yattha
vā tattha vā hotu kiṃ tuyhameva byācārena tvaṃ mayhaṃ
ghare santaṃ vā asantaṃ vā jānitukāmo jātosīti vatvā nānappakārehi
akkositvā mukhasattīhi koṭṭetvā dāsaceṭake viya vase katvā
attano issariyaṃ pavattessanti evaṃ madhukapupphappamāṇānaṃ
maṇḍukapotikānaṃ āsīvise kaṇhasappe gilanakālo viya bhavissati
itonidānampi te bhayaṃ natthi paṇṇarasamaṃ kathehīti. Bhante dasahi
asaddhammehi samannāgataṃ gāmagocaraṃ kākaṃ kāñcanavaṇṇapaṇṇatāya
suvaṇṇāti laddhanāme suvaṇṇarājahaṃse parivārente addasaṃ
imassa ko vipākoti. Imassāpi anāgate dubbalarājakāleyeva
vipāko bhavissati anāgatasmiṃ hi rājāno hatthisippādīsu
akusalā yuddhesu avisāradā bhavissanti te attano rajjavipattiṃ
āsaṅkamānānaṃ samānajātikānaṃ kulaputtānaṃ issariyaṃ adatvā attano
pādamūlikānaṃ nhāpakakappakādīnaṃ dassanti jātigottasampannā
kulaputtā rājakule patiṭṭhaṃ alabhamānā jīvikaṃ kappetuṃ asamatthā
hutvā issariye ṭhite jātigottahīne akulīne upaṭṭhahantā vicarissanti
suvaṇṇarājahaṃsehi kākassa parivāritakālo viya bhavissati
itonidānampi te bhayaṃ natthi soḷasamaṃ kathehīti. Bhante pubbe
dīpino eḷake khādanti ahampana eḷake dīpino anubandhitvā
murumurāti khādante addasaṃ athaññe tasā vakā eḷake dūratova

---------------------------------------------------------------------------------------------
page159.
Disvā bhītatasitā utrāsampattā hutvā eḷakānaṃ bhayā palāyitvā
gumbagahanāni pavisitvā nilīyiṃsu evāhaṃ addasaṃ imassa ko
vipākoti. Imassāpi anāgate adhammikarājakuleyeva vipāko
bhavissati tadā hi akulīnā rājavallabhā issarā bhavissanti kulīnā
appaññātā duggatā te rājavallabhā rājānaṃ attano kathaṃ
gāhāpetvā vinicchayaṭṭhānādīsu balavanto hutvā kulīnānaṃ
paveṇiāgatāni khettavatthādīni amhākaṃ santakāni etānīti abhiyujjhitvā
tesu na tumhākaṃ amhākanti āgantvā vinicchayaṭṭhānādīsu
vivadantesu vettalatādīhi paharāpetvā gīvāyaṃ gahetvā
apakaḍḍhāpetvā attano pamāṇaṃ na jānātha amhehi saddhiṃ vivadatha
adāni vo rañño kathetvā hatthapādacchedanādīni kāressāmāti
santajjessanti te tesaṃ bhayena attano santakāni vatthūni
tumhākaṃyeva cetāni gaṇhathāti niyyādetvā attano gehāni pavisitvā
bhītā nipajjissanti pāpabhikkhūpi pesale bhikkhū yathāruciṃ viheṭhessanti
te pesalā bhikkhū paṭisaraṇaṃ alabhamānā araññaṃ pavisitvā gahanaṭṭhānesu
nilīyissanti evaṃ hīnajaccehi ceva pāpabhikkhūhipi ca upaddūtānaṃ
jātimantānaṃ kulaputtānañceva pesalānaṃ bhikkhūnañca eḷakānaṃ bhayena
tasavakānaṃ palāyanakālo viya bhavissati itonidānampi te bhayaṃ
natthi ayaṃ hi supino anāgataññeva ārabbha te diṭṭho brāhmaṇā
pana na dhammasudhammatāya tayi sinehena taṃ kathayiṃsu bahuṃ dhanaṃ
labhissāmāti āmisacakkhutāya jīvitavuttiṃ nissāya kathayiṃsūti. Evaṃ

---------------------------------------------------------------------------------------------
page160.
Satthā soḷasannaṃ mahāsupinānaṃ nipphattiṃ kathetvā na kho mahārāja
etarahi tvaññeva ime supine addasa porāṇakarājānopi addasaṃsu
brāhmaṇāpi tesaṃ evameva ime supine gahetvā yaññamatthake
khipiṃsu tato paṇḍitehi dinnanayenāgantvā bodhisattaṃ pucchiṃsu
porāṇakapaṇḍitāpi nesaṃ ime supine kathentā iminā niyāmeneva
kathesunti vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
udiccabrāhmaṇakule nibbattitvā vayappatto isipabbajjaṃ pabbajitvā
abhiññā ceva samāpattiyo ca nibbattetvā himavantappadese jhānakīḷaṃ
kīḷanto viharati. Tadā bārāṇasiyaṃ brahmadatto imināva niyāmena
ime supine disvā brāhmaṇe pucchi. Brāhmaṇā evameva yaññaṃ
yajituṃ ārabhiṃsu. Tesu purohitassa antevāsikamāṇavo paṇḍito
byatto ācariyaṃ āha ācariya tumhehi mayaṃ tayo vede uggaṇhāpitā
nanu tesu ekaṃ māretvā ekassa sotthikammakaraṇaṃ nāma
natthīti. Tāta iminā upāyena amhākaṃ bahudhanaṃ uppajjissati
tvaṃ pana rañño dhanaṃ rakkhitukāmo maññeti. Māṇavo tenahi
ācariya tumhe tumhākaṃ kammaṃ karotha ahaṃ tumhākaṃ santike kiṃ
karissāmīti vicaranto rañño uyyānaṃ agamāsi. Taṃ divasameva
bodhisattopi taṃ kāraṇaṃ ñatvā  ajja mayi manussapathaṃ gate
mahājanassa bandhanā mokkho bhavissatīti ākāsenāgantvā uyyāne
otaritvā suvaṇṇapaṭimā viya maṅgalasilātale nisīdi. Māṇavo

---------------------------------------------------------------------------------------------
page161.
Bodhisattaṃ upasaṅkamitvā vanditvā ekamantaṃ nisīditvā paṭisaṇṭhāraṃ
akāsi. Bodhisattopi tena saddhiṃ madhurappaṭisaṇṭhāraṃ katvā kiṃ nu
kho māṇava rājā dhammena rajjaṃ kāretīti pucchi. Bhante rājā
nāma dhammiko apica kho pana naṃ brāhmaṇā atiṭṭhe pakkhandāpenti
rājā soḷasa supine disvā brāhmaṇānaṃ ārocesi brāhmaṇā
yaññaṃ yajissāmāti āraddhā kiṃ nu kho bhante ayaṃ nāma
imesaṃ supinānaṃ nipphattīti rājānaṃ saññāpetvā tumhākaṃ mahājanaṃ
bhayā mocetuṃ na vaṭṭatīti. Mayaṃ kho nāma māṇava rājānaṃ na
jānāma rājāpi amhe na jānāti sace pana idhāgantvā puccheyya
katheyyāmassa mayanti. Māṇavo ahaṃ bhante ānessāmi tumhe
mamāgamanaṃ udikkhantā muhuttaṃ nisīdathāti bodhisattaṃ paṭijānāpetvā
rañño santikaṃ gantvā mahārāja eko ākāsacārikatāpaso
tumhākaṃ uyyāne otaritvā tumhehi diṭṭhasupinānaṃ nipphattiṃ
kathessāmīti tumhe pakkosatīti āha. Rājā tassa kathaṃ sutvā tāvadeva
mahantena parivārena uyyānaṃ gantvā tāpasaṃ vanditvā ekamantaṃ
nisinno pucchi tumhe kira bhante mayā diṭṭhasupinānaṃ nipphattiṃ
jānāthāti. Āma mahārājāti. Tenahi kathethāti. Kathemi mahārāja
yathādiṭṭhe tāva supine maṃ sāvehīti. Sādhu bhanteti rājā
                 usabhā rukkhā gāviyo gavā ca
                 asso kaṃso sigālī ca kumbho

---------------------------------------------------------------------------------------------
page162.
                 Pokkharaṇī ca apākacandanaṃ
                 lāvūni sīdanti silā plavanti
                 maṇḍūkiyo kaṇhasappe gilanti
                 kākaṃ suvaṇṇā parivārayanti
                 tasā vakā eḷakānaṃ bhayā hīti
vatvā pasenadikosalaraññā kathitaniyāmeneva supine kathesi.
Bodhisattopi tesaṃ idāni satthārā kathitaniyāmeneva vitthārato nipphattiṃ
kathetvā pariyosāne sayaṃ idaṃ kathesi vipariyāso vattati
nayidhamatthīti. Tatrāyamattho ayaṃ mahārāja imesaṃ supinānaṃ nipphatti yaṃ
panetaṃ tesaṃ paṭighātatthāya yaññakammaṃ vattati taṃ vipariyāso vattati
viparītato vipallāsena vattatīti vuttaṃ hoti. Kiṃkāraṇā. Imesañhi
nipphatti nāma lokassa viparivattakāle akāraṇassa kāraṇanti
gahaṇakāle kāraṇassa akāraṇanti chaḍḍanakāle abhūtassa bhūtanti
gaṇhanakāle bhūtassa abhūtanti jahanakāle alajjīnaṃ ussannakāle
lajjīnañca parihīnakāle bhavissati nayidhamatthi idāni pana tava vā mama
vā kāle idha imasmiṃ purisayuge vattamāne etesaṃ nipphatti
natthi tasmā etesaṃ paṭighātāya vattamānaṃ yaññakammaṃ vipallāsena
vattati alantena natthi te itonidānaṃ bhayaṃ vā chambhitattaṃ vāti.
Mahāpuriso rājānaṃ samassāsetvā mahājanaṃ bandhanā mocetvā
punākāse ṭhatvā rañño ovādaṃ datvā pañcasu sīlesu
patiṭṭhāpetvā ito paṭṭhāya mahārāja brāhmaṇehi saddhiṃ ekato

---------------------------------------------------------------------------------------------
page163.
Hutvā pasughātayaññannāma mā yajīti dhammaṃ desetvā ākāseneva
attano vasanaṭṭhānameva agamāsi. Rājāpi tassa ovāde ṭhito
dānādīni puññāni katvā yathākammaṃ gato.
     Satthā imaṃ dhammadesanaṃ āharitvā supinapaccayā te bhayaṃ
natthi hāretha yaññanti yaññaṃ hāretvā mahājanassa jīvitadānaṃ
datvā anusandhiṃ ghaṭetvā jātakaṃ samodhānesi tadā rājā ānando
ahosi māṇavo sārīputto tāpaso pana ahamevāti.
     Parinibbute pana bhagavati saṅgītikārakā usabhāti ādinī tīṇi
padāni aṭṭhakathaṃ āropetvā lāvūnīti ādīni pañca padāni ekaṃ
gāthaṃ vatvā ekanipātapāliṃ āropesunti.
                   Mahāsupinajātakaṃ sattamaṃ.
                      -----------
                      8. Illīsajātakaṃ
     ubho khañjāti idaṃ satthā jetavane viharanto maccharikosiyaseṭṭhiṃ
ārabbha kathesi.
     Rājagahanagarassa kira avidūre sakkarannāma nigamo. Tattheko
maccharikosiyo nāma seṭṭhī asītikoṭivibhavo paṭivasati. So
tiṇaggena telabinduṃpi neva paresaṃ deti na attanā paribhuñjati.
Iti tassa taṃ vibhavajātaṃ neva puttadārādīnaṃ na samaṇabrāhmaṇānaṃ
atthaṃ anubhoti rakkhasapariggahitapokkharaṇī viya aparibhogaṃ tiṭṭhati.

---------------------------------------------------------------------------------------------
page164.
     Satthā ekadivasaṃ paccūsasamaye mahākaruṇāsamāpattito vuṭṭhāya
sakalalokadhātuyaṃ bodhaneyyabandhave olokento pañcacattāḷīsayojanamatthake
vasantassa seṭṭhino sapajāpatikassa sotāpattiphalassa upanissayaṃ
addasa. Tato purimadivase pana so rājānaṃ upaṭṭhātuṃ rājagahaṃ
gantvā āgacchanto ekaṃ chātajjhattaṃ janapadamanussaṃ kummāsapūraṃ
kapallapūvaṃ khādantaṃ disvā tattha pipāsaṃ uppādetvā attano
gharaṃ gantvā cintesi sacāhaṃ kapallapūvaṃ khāditukāmomhīti vakkhāmi
bahū mayā saddhiṃ khāditukāmā bhavissanti evaṃ me bahūni taṇḍulasappi
phāṇitādīni parikkhayaṃ gamissanti na kassaci kathessāmīti taṇhaṃ
adhivāsento carati. So gacchante gacchante kāle
upaṇḍupaṇḍukajāto dhamanisanthatagatto jāto tato taṇhaṃ adhivāsetuṃ
asakkonto gabbhaṃ pavisitvā mañcakaṃ upagūhitvā nipajji evaṃ
gatopi dhanahānibhayena kassaci kiñci na kathesi. Atha naṃ
bhariyā upasaṅkamitvā piṭṭhiṃ parimajjitvā kinte sāmi aphāsukanti
pucchi. Na me kiñci aphāsukaṃ atthīti. Kiṃ nu kho te rājā
kupitoti. Rājāpi me na kupitoti. Atha kinte puttadhītāhi
vā dāsakammakarādīhi vā kiñci amanāpaṃ kataṃ atthīti. Evarūpampi me
natthīti. Kismiñci pana te taṇhā atthīti. Evaṃ vuttepi
dhanahānibhayena na kiñci vatvā nissaddova nipajji. Atha naṃ
bhariyā kathehi sāmi kismiñca te taṇhāti āha. So vacanaṃ
parigilanto viya atthi me ekā taṇhāti āha. Kinte

---------------------------------------------------------------------------------------------
page165.
Taṇhā sāmīti. Kapallapūvaṃ khāditukāmomhīti. Atha kimatthaṃ na
kathesi kiṃ tvaṃ daliddo idāni sakalasakkaranigamavāsīnaṃ pahonake
kapallapūve pacissāmīti. Kinte etehi attano kammaṃ katvā
khādissantīti. Tenahi ekaracchavāsīnaṃ pahonake pacāmīti. Jānāmahaṃ
tava mahaddhanabhāvanti. Imasmiṃ gehasāmante sabbesaṃ pahonakaṃ
katvā pacāmīti. Jānāmahaṃ tava mahajjhāsayabhāvanti. Tenahi
gehe puttadāramattasseva pahonakaṃ katvā pacāmīti. Kinte
etehīti. Kiṃ pana tuyhañca mayhañca pahonakaṃ katvā pacāmīti. Tvaṃ
kiṃ karissasīti. Tenahi ekasseva te pahonakaṃ katvā pacāmīti.
Imasmiṃ ṭhāne paccamāne bahū paccāsiṃsanti sakalataṇḍule ṭhapetvā
bhinnataṇḍule ca uddhanakapallāni ca ādāya thokaṃ khīrasappimadhuphāṇitañca
gahetvā sattabhūmikassa pāsādassa upari mahātalaṃ āruyha
paca tatthāhaṃ ekakova nisīditvā khādissāmīti. Sā sādhūti
paṭissuṇitvā gahetabbaṃ gāhāpetvā pāsādaṃ āruyha dāsiyo
vissajjetvā seṭṭhiṃ pakkosāpesi. So ādito paṭṭhāya dvārāni
pidahanto sabbadvāresu sūcighaṭikāni datvā sattabhūmitalaṃ abhiruhitvā
tatthāpi dvāraṃ pidahitvā nisīdi. Bhariyāpissa uddhane aggiṃ
jāletvā kapallakaṃ āropetvā pūve pacituṃ ārabhi.
     Atha satthā pātova mahāmoggallānattheraṃ āmantetvā eso
moggallāna rājagahassa avidūre sakkaranigame macchariseṭṭhī kapallapūve
khādissāmīti aññesaṃ dassanabhayena sattabhūmikappāsādassa

---------------------------------------------------------------------------------------------
page166.
Uparimatale kapallapūve pacāpesi tvaṃ tattha gantvā taṃ seṭṭhiṃ dametvā
nibbisevanaṃ katvā ubhopi jāyapatike pūve ca khīrasappimadhuphāṇitāni
ca gāhāpetvā attano balena jetavanaṃ ānehi ajjāhaṃ pañcahi
bhikkhusatehi saddhiṃ vihāreyeva nisīdissāmi pūveheva bhattakiccaṃ
karissāmīti āha. Thero sādhu bhanteti satthu vacanaṃ sampaṭicchitvā
tāvadeva iddhibalena taṃ nigamaṃ gantvā tassa pāsādassa sīhapañjaradvāre
sunivattho supāruto ākāseyeva maṇirūpakaṃ viya aṭṭhāsi.
Mahāseṭṭhino theraṃ disvāva hadayamaṃsaṃ kampi. So ahaṃ
evarūpānaññeva bhayena imaṃ ṭhānaṃ āgato ayañca āgantvā
vātapānadvāre ṭhitoti gahetabbagahaṇaṃ apassanto aggimhi
pakkhittaloṇasakkharā viya rosena taṭataṭāyanto evamāha samaṇa ākāse
ṭhatvā tuvaṃ kiṃ labhissasi ākāse apade padaṃ dassetvā caṅkamantopi
neva labhissasīti. Thero tasmiṃyeva ṭhāne aparāparaṃ caṅkami.
Seṭṭhī caṅkamanto kiṃ labhissasi ākāse pallaṅkena nisīdamānopi
na labhissasiyevāti āha. Thero pallaṅkaṃ ābhujitvā nisīdi.
Atha naṃ nisinno kiṃ labhissasi āgantvā vātapānaummāre ṭhitopi
na labhissasiyevāti āha. Thero ummāre aṭṭhāsi. Atha
naṃ ummāre ṭhitopi kiṃ labhissasi dhūmāyantopi na labhissasiyevāti
āha. Thero dhūmāyi. Sakalappāsādo ekadhūmo ahosi.
Seṭṭhino akkhīni sūciyā vijjhanakālo viya jāto. Gehajjhāyanabhayena
pajjalantopi na labhissasīti avatvā cintetvā ayaṃ samaṇo

---------------------------------------------------------------------------------------------
page167.
Suṭṭhu laggo aladdho na gamissati ekamassa pūvaṃ dāpessāmīti
bhariyaṃ āha bhadde ekaṃ khuddakapūvaṃ pacitvā samaṇassa datvā
uyyojehi nanti. Sā thokaññeva piṭṭhaṃ kapallapātiyaṃ pakkhipi.
Mahāpūvo hutvā sakalapātiṃ pūretvā uddhumāto aṭṭhāsi. Seṭṭhī taṃ
disvā bahuṃ tayā piṭṭhaṃ gahitaṃ bhavissatīti sayameva dabbikaṇṇena
thokaṃ piṭṭhaṃ gahetvā pakkhipi. Pūvo purimapūvato mahantataro
jāto. Evaṃ yaṃ yaṃ pacati so so mahantamahantova ahosi.
So nibbinno bhariyaṃ āha bhadde imassa ekaṃ pūvaṃ dehīti.
Tassā pacchito ekaṃ pūvaṃ gaṇhantiyā sabbe ekābaddhā allīyiṃsu.
Sā seṭṭhiṃ āha sāmi sabbe pūvā ekato laggā visuṃ kātuṃ
na sakkomīti. Ahaṃpi karissāmīti. So kātuṃ nāsakkhi. Ubhopi janā
koṭiyaṃ gahetvā kaḍḍhantāpi viyojetuṃ nāsakkhiṃsuyeva. Athassa
pūvehi saddhiṃ vāyamantasseva sarīrato sedā mucciṃsu pipāsā
upacchijji. Tato bhariyaṃ āha bhadde na me pūvehi attho
pacchiyā saddhiṃyeva imassa bhikkhussa dehīti. Sā pacchiṃ ādāya
theraṃ upasaṅkamitvā sabbe pūve therassa adāsi.
     Thero ubhinnampi dhammaṃ desento tiṇṇaṃ ratanānaṃ guṇaṃ kathesi
atthi dinnaṃ atthi yiṭṭhanti dānādīnaṃ phalaṃ gaganatale puṇṇacandaṃ viya
dassesi. Taṃ sutvā pasannacitto mahāseṭṭhī bhante āgantvā imasmiṃ
pallaṅke nisīditvā pūve paribhuñjathāti āha. Thero mahāseṭṭhi
sammāsambuddho pūve khādissāmīti pañcahi bhikkhusatehi saddhiṃ vihāre

---------------------------------------------------------------------------------------------
page168.
Nisinno tumhākaṃ ruciyā sati seṭṭhibhariyaṃ pūve ca khīrādīni ca
gaṇhāpetha satthu santikaṃ gamissāmāti āha. Kahaṃ pana bhante
etarahi eso satthāti. Ito pañcacattāḷīsayojanamatthake
jetavanamahāvihāre seṭṭhīti. Bhante kālaṃ anatikkamitvā ettakaṃ addhānaṃ
kathaṃ gamissāmāti. Mahāseṭṭhi tumhākaṃ ruciyā sati ahaṃ vo attano
iddhibalena nessāmi tumhākaṃ pāsāde sopāṇasīsaṃ attano
ṭhāneyeva bhavissati sopāṇapariyosānampana jetavanadvārakoṭṭhake
bhavissati uparippāsādā heṭṭhāpāsādaṃ otaraṇakālamattena vo
jetavanaṃ nessāmīti. So sādhu bhanteti sampaṭicchi.
     Thero sopāṇasīsaṃ tattheva katvā sopāṇapādamūlaṃ jetavana-
dvārakoṭṭhake hotūti adhiṭṭhāsi. Tatheva ahosi. Iti thero seṭṭhiñca
seṭṭhibhariyañca uparippāsādā heṭṭhāpāsādaṃ otaraṇakālatova khippataraṃ
jetavanaṃ sampāpesi. Te ubhopi satthāraṃ upasaṅkamitvā kālaṃ
ārocesuṃ. Satthā bhattaggaṃ pavisitvā paññattapavarabuddhāsane
nisīdi saddhiṃ bhikkhusaṅghena. Mahāseṭṭhī buddhappamukhassa bhikkhusaṅghassa
dakkhiṇodakaṃ adāsi. Seṭṭhibhariyā tathāgatassa patte pūvaṃ
patiṭṭhāpesi. Satthā attano yāpanamattaṃ pūvaṃ gaṇhi. Pañcasatā
bhikkhūpi tatheva gaṇhiṃsu. Seṭṭhī khīrasappimadhuphāṇitasakkarādīni
dadamāno agamāsi. Satthā pañcahi bhikkhusatehi saddhiṃ bhattakiccaṃ
niṭṭhāpesi. Mahāseṭṭhīpi saddhiṃ bhariyāya yāvadatthaṃ pūvaṃ khādi.
Pūvānaṃ pariyosānameva  na paññāyati. Sakalavihāre bhikkhūnañca

---------------------------------------------------------------------------------------------
page169.
Vighāsādānañca dinnesupi pariyanto na paññāyateva. Bhante
pūvā parikkhayaṃ na gacchantīti bhagavato ārocesuṃ. Tenahi jetavana-
dvārakoṭṭhake chaḍḍethāti. Atha te dvārakoṭṭhakassa avidūre
pabbhāraṭṭhāne chaḍḍayiṃsu. Ajjāpi taṃ ṭhānaṃ kapallapūvapabbhārantveva
paññāyati. Mahāseṭṭhī saddhiṃ bhariyāya bhagavantaṃ upasaṅkamitvā
ekamantaṃ aṭṭhāsi. Bhagavā anumodanaṃ akāsi. Anumodanapariyosāne
ubhopi sotāpattiphale patiṭṭhāya satthāraṃ vanditvā
dvārakoṭṭhake sopāṇaṃ āruyha attano pāsādeyeva patiṭṭhahiṃsu.
Tato paṭṭhāya mahāseṭṭhī asītikoṭidhanaṃ buddhasāsaneyeva vikiri.
     Punadivase sammāsambuddhe sāvatthiyaṃ piṇḍāya caritvā jetavanaṃ
āgamma bhikkhūnaṃ sugatovādaṃ datvā gandhakuṭiṃ pavisitvā paṭisallīne
sāyaṇhasamaye dhammasabhāyaṃ sannipatitā bhikkhū passathāvuso
mahāmoggallānattherānubhāvaṃ anupahacca saddhaṃ anupahacca bhoge
macchariseṭṭhiṃ muhutteneva dametvā nibbisevanaṃ katvā pūve gāhāpetvā
jetavanaṃ ānetvā satthu sammukhaṃ katvā sotāpattiphale patiṭṭhāpesi
aho mahānubhāvo theroti therassa guṇakathaṃ kathentā nisīdiṃsu.
Satthā āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte bhikkhave kuladamakena nāma bhikkhunā
kulaṃ aviheṭhetvā akilametvā pupphato reṇuṃ gaṇhantena bhamarena
viya upasaṅkamitvā buddhaguṇe jānāpetabbanti vatvā theraṃ pasaṃsanto

---------------------------------------------------------------------------------------------
page170.
         Yathāpi bhamaro pupphaṃ     vaṇṇagandhaṃ aheṭhayaṃ
         paleti rasamādāya      evaṃ gāme munī careti
imaṃ dhammapade gāthaṃ vatvā uttariṃ therassa guṇaṃ pakāsetuṃ na
bhikkhave idāneva moggallānena macchariseṭṭhī damito pubbepi
taṃ  dametvā kammaphalasambandhaṃ jānāpesiyevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bārāṇasiyaṃ
illīso nāma seṭṭhī ahosi asītikoṭivibhavo purisadosehi
samannāgato khañjo kuṇī visamaakkhimaṇḍalo assaddho appasanno
maccharī neva aññesaṃ deti na sayaṃ paribhuñjati. Rakkhasapariggahitapokkharaṇī
viya tassa gehaṃ ahosi. Mātāpitaro panassa yāva
sattamā kulaparivaṭṭā dānadāyakā dānapatino. So seṭṭhiṭṭhānaṃ
labhitvāyeva kulavaṃsaṃ nāsetvā dānasālāyo jhāpetvā yācake
pothetvā nikkaḍḍhitvā dhanameva saṇṭhapesi. So ekadivasaṃ
rājupaṭṭhānaṃ gantvā attano gharaṃ āgacchanto ekaṃ maggakilantaṃ
janapadamanussaṃ ekaṃ surāvārakaṃ ādāya pīṭhake nisīditvā ambilasurākosakaṃ
pūretvā pūtimacchakena uttaribhaṅgena pivantaṃ disvā suraṃ pātukāmo
hutvā cintesi sacāhaṃ suraṃ pivissāmi mayi pivante bahū pivitukāmā
bhavissanti evaṃ me dhanaparikkhayo bhavissatīti. So taṇhaṃ  adhivāsento
vicaritvā gacchante gacchante kāle adhivāsetuṃ asakkonto
vihatakappāso viya paṇḍukasarīro ahosi dhamanisanthatagatto.
Athekadivasaṃ gabbhaṃ pavisitvā mañcakaṃ  upagūhitvā nipajji. Tamenaṃ

---------------------------------------------------------------------------------------------
page171.
Bhariyā upasaṅkamitvā piṭṭhiṃ parimajjamānā kinte sāmi aphāsukanti
pucchi. Sabbaṃ heṭṭhā kathitaniyāmeneva veditabbaṃ. Tenahi ekasseva
te pahonakaṃ suraṃ karomīti puna vutte gehe surāya kāriyamānāya
bahū paccāsiṃsanti antarāpaṇato āharāpetvā na sakkā idha
nisinnena pātunti māsakamattaṃ datvā antarāpaṇato surāvārakaṃ
āharāpetvā ceṭakena gāhāpetvā nagarā nikkhamitvā nadītīraṃ
gantvā mahāmaggasamīpe ekaṃ gumbaṃ pavisitvā surāvārakaṃ ṭhapāpetvā
gaccha tvanti ceṭakaṃ dūre nisīdāpetvā kosakaṃ pūretvā suraṃ pātuṃ
ārabhi.
     Pitā panassa dānādīnaṃ puññānaṃ katattā devaloke sakko
hutvā nibbatti. So tasmiṃ khaṇe pavattati nu kho me dānaṃ
udāhu noti āvajjento tassa appavattiṃ disvā puttassa ca
kulavaṃsaṃ nāsetvā dānasālāyo jhāpetvā yācake nikkaḍḍhitvā
macchariyabhāve patiṭṭhāya aññesaṃ dātabbaṃ bhavissatīti bhayena gumbaṃ
pavisitvā ekasseva suraṃ pivanabhāvañca disvā gacchāmi naṃ
saṅkhobhetvā dametvā kammaphalasambandhaṃ jānāpetvā dānaṃ dāpetvā
devaloke nibbattanārahaṃ karomīti manussapathaṃ otaritvā
illīsaseṭṭhinā sadisaṃ khañjakuṇivisamacakkhumaṇḍalaṃ attabhāvaṃ nimminitvā
bārāṇasīnagaraṃ pavisitvā rañño nivesanadvāre ṭhatvā attano
āgamanabhāvaṃ ārocāpetvā pavisatūti vutte pavisitvā rājānaṃ
vanditvā aṭṭhāsi. Rājā kiṃ mahāseṭṭhi avelāya āgatosīti

---------------------------------------------------------------------------------------------
page172.
Āha. Āma āgatosmi deva ghare me asītikoṭimattaṃ dhanaṃ
atthi taṃ devo āharāpetvā attano bhaṇḍāgāraṃ pūrāpetūti.
Alaṃ mahāseṭṭhi tava dhanato amhākaṃ gehe bahutaraṃ dhananti.
Sace deva tumhākaṃ kammaṃ atthi yathāruciyā dhanaṃ gahetvā dānaṃ
dammīti. Dehi mahāseṭṭhīti. So sādhu devāti rājānaṃ
vanditvā nikkhamitvā illīsaseṭṭhino gehaṃ agamāsi. Sabbe
upaṭṭhākamanussā parivāresuṃ. Ekopi nāyaṃ illīsoti jānituṃ
samattho natthi.
     So gehaṃ pavisitvā antoummāre ṭhatvā dovārikaṃ
pakkosāpetvā yo añño mayā samānarūpo āgantvā mametaṃ gehanti
pavisituṃ āgacchati taṃ piṭṭhiyaṃ paharitvā nīhareyyāthāti vatvā pāsādaṃ
abhiruyha mahārahe āsane nisīditvā seṭṭhibhariyaṃ pakkosāpetvā
seṭṭhiākāraṃ dassetvā bhadde dānaṃ demāti āha. Tassa taṃ
vacanaṃ sutvāva seṭṭhibhariyā ca puttadhītaro ca dāsakammakarādayo ca
ettakaṃ kālaṃ dānaṃ dātuṃ cittameva natthi ajja pana suraṃ pivitvā
muducitto hutvā dātukāmo jāto bhavissatīti vadiṃsu. Atha naṃ
seṭṭhibhariyā yathāruciyā detha sāmīti āha. Tenahi bherivādakaṃ
pakkosāpetvā suvaṇṇarajatamaṇimuttādīhi atthikā illīsaseṭṭhissa
gharaṃ gacchantūti sakalanagare bheriñcārāpehīti. So tathā akāsi.
Mahājano pacchippasibbakādīni gahetvā gehadvāre sannipati. Sakko
sattaratanapūre gabbhe vivarāpetvā tumhākaṃ dammi yāvadatthaṃ

---------------------------------------------------------------------------------------------
page173.
Gahetvā gacchathāti āha. Mahājano dhanaṃ nīharitvā mahātale rāsiṃ
katvā āgatabhājanāni pūretvā gacchati.
     Aññataro pana janapadamanusso illīsaseṭṭhino goṇe tasseva
rathe yojetvā sattahi ratanehi pūretvā nagarā nikkhamitvā mahāmaggaṃ
paṭipajjitvā tassa gumbassa avidūre rathaṃ pesento vassasataṃ
jīva sāmi illīsaseṭṭhi taṃ nissāyadāni me yāvajīvaṃ kammaṃ
akatvā jīvitabbaṃ jātaṃ taveva ratho taveva goṇā tava gehe
satta ratanāni neva mātarā dinnāni na pitarā taṃ nissāya laddhāni
sāmīti seṭṭhino guṇaṃ kathento gacchati. So taṃ saddaṃ sutvā
bhītatasito cintesi ayaṃ mama nāmaṃ gahetvā idañcidañca vadati
kacci nu kho raññā mama dhanaṃ lokassa dinnanti gumbā nikkhamitvā
goṇe ca rathañca sañjānitvā are duṭṭhaceṭaka mayhaṃ goṇā mayhaṃ
rathoti vatvā gantvā goṇe nāsārajjuyaṃ gaṇhi. Gahapatiko rathā
oruyha are duṭṭhaceṭaka illīsamahāseṭṭhī sakalanagarassa dānaṃ deti
tvaṃ kiṃ ahosīti pakkhanditvā asaniṃ pātento viya khandhe paharitvā
rathaṃ ādāya agamāsi. So pana kampamāno uṭṭhāya paṃsuṃ puñchitvā
vegena gantvā rathaṃ gaṇhi. Gahapatiko rathā otaritvā kesesu
gahetvā paṇāmetvā kappurappahārehi koṭṭetvā gale gahetvā
āgatamaggābhimukhaṃ khipitvā pakkāmi. Ettāvatāpissa surāmado
chijji. So kampamāno vegena nivesanadvāraṃ gantvā dhanaṃ ādāya
gacchante mahājane disvā ambho kiṃ nāmetaṃ kiṃ rājā mama

---------------------------------------------------------------------------------------------
page174.
Dhanaṃ vilumpāpetīti taṃ taṃ gantvā gaṇhāti. Gahitagahitā paharitvā
pādamūleyeva pātenti. So vedanāppatto gehaṃ pavisituṃ ārabhi.
Dvārapālā are duṭṭhagahapati kuhiṃ pavisasīti veḷupesikāhi pothetvā
gīvāyaṃ gahetvā nīhariṃsu. So ṭhapetvā idāni rājānaṃ natthi
me añño koci paṭisaraṇanti rañño santikaṃ gantvā deva
mama gehaṃ tumhe vilumpāpethāti āha. Nāhaṃ seṭṭhi vilumpāpemi
nanu tvameva āgantvā sace  tumhe na gaṇhatha ahaṃ mama
dhanaṃ dānaṃ dassāmīti nagare bheriñcārāpetvā dānaṃ adāsīti.
Nāhaṃ deva tumhākaṃ santikaṃ āgacchāmi kiṃ tumhe mayhaṃ macchariyabhāvaṃ
na jānātha ahaṃ tiṇaggena telabinduṃpi kassaci na demi yo so
dānaṃ deti taṃ pakkosāpetvā vīmaṃsatha devāti.
     Rājā sakkaṃ pakkosāpesi. Dvinnaṃ janānaṃ visesaṃ neva rājā
jānāti na amaccā. Macchariseṭṭhī kiṃ deva na jānātha ahaṃ
seṭṭhī ayaṃ na seṭṭhīti āha. Mayaṃ na sañjānāma atthi ko te
sañjānanakoti. Bhariyā me devāti. Bhariyaṃ pakkosāpetvā
kataro te sāmikoti pucchiṃsu. Sā ayanti sakkasseva santike
aṭṭhāsi. Puttadhītaro dāsakammakare pakkosāpetvā pucchiṃsu.
Sabbe sakkasseva santike tiṭṭhanti. Puna seṭṭhī cintesi mayhaṃ
sīse piḷakā atthi kesehi paṭicchannā taṃ kho pana kappakoyeva
jānāti taṃ pakkosāpessāmīti. So kappako maṃ deva
sañjānāti taṃ pakkosāpehīti āha. Tasmiṃ pana kāle bodhisatto

---------------------------------------------------------------------------------------------
page175.
Tassa kappako ahosi. Rājā taṃ pakkosāpetvā illīsaseṭṭhiṃ
jānāsīti pucchi. So sīsaṃ oloketvā sañjānissāmi devāti.
Tenahi dvinnampi sīsaṃ olokehīti āha. Tasmiṃ khaṇe sakko sīse
piḷakaṃ māpesi. Bodhisatto dvinnampi sīsaṃ olokento piḷakaṃ
disvā mahārāja dvinnampi sīse piḷakā atthiyeva nāhaṃ etesu
ekassāpi illīsabhāvaṃ sañjānituṃ sakkomīti vatvā imaṃ gāthamāha
         ubho khañjā ubho kuṇī    ubho visamacakkhukā
         ubhinnaṃ piḷakā jātā     nāhaṃ passāmi illisanti.
     Tattha ubhoti dvepi janā. Khañjāti kuṇṭhapādā.
Kuṇīti kuṇṭhahatthā. Visamacakkhukāti visamaakkhimaṇḍalā kekarāti
attho. Piḷakāti dvinnampi ekasmiṃyeva sīsappadese ekasaṇṭhānāva
dve piḷakā jātā. Nāhaṃ passāmīti ahaṃ imesu ayaṃ nāma
illīsoti na passāmi ekassāpi illīsabhāvaṃ na jānāmīti avoca.
     Bodhisattassa vacanaṃ sutvāva seṭṭhī kampamāno dhanasokena
satiṃ paccupaṭṭhapetuṃ asakkonto tattheva patati. Tasmiṃ khaṇe
sakko nāhaṃ mahārāja illīso sakkohamasmīti mahatiyā līḷhāya
ākāse aṭṭhāsi. Illīsassa mukhaṃ puñchitvā udakena siñciṃsu.
So uṭṭhāya sakkaṃ devarājānaṃ vanditvā aṭṭhāsi. Atha naṃ
sakko āha illīsa idaṃ dhanaṃ mama santakaṃ na tava ahaṃ hi
te pitā tvaṃ mama putto ahaṃ dānādīni puññāni katvā
sakkattaṃ patto tvaṃ pana me vaṃsaṃ upacchinditvā adānasīlo hutvā

---------------------------------------------------------------------------------------------
page176.
Macchariye patiṭṭhāya dānasālāyo jhāpetvā yācake nikkaḍḍhitvā
dhanameva saṇṭhapesi taṃ neva paribhuñjasi na aññesaṃ desi
rakkhasapariggahitaṃ viya saraṃ tiṭṭhati sace me dānasālā pākatikā
katvā dānaṃ dassasi iccetaṃ kusalaṃ no ce dassasi sabbaṃ te
dhanaṃ antaradhāpetvā iminā indavajirena sīsaṃ bhinditvā jīvitakkhayaṃ
pāpessāmīti. Illīsaseṭṭhī maraṇabhayena santajjito ito paṭṭhāya
dānaṃ dassāmīti paṭiññaṃ adāsi. Sakko tassa paṭiññaṃ gahetvā
ākāse nisinnakova dhammaṃ desetvā taṃ sīlesu patiṭṭhāpetvā
sakaṭṭhānameva agamāsi. Illīsopi dānādīni puññāni katvā
saggaparāyano ahosi.
     Satthā na bhikkhave idāneva moggallāno macchariseṭṭhiṃ
dameti pubbepesa iminā damitoyevāti imaṃ dhammadesanaṃ āharitvā
anusandhiṃ ghaṭetvā jātakaṃ samodhānesi tadā illīso macchariseṭṭhī
ahosi sakko devarājā moggallāno rājā ānando kappako
pana ahamevāti.
                    Illīsajātakaṃ aṭṭhamaṃ.
                       ---------

---------------------------------------------------------------------------------------------
page177.
                     9. Kharassarajātakaṃ
     yato viluttā ca hatā ca gāvoti idaṃ satthā jetavane
viharanto aññataraṃ amaccaṃ ārabbha kathesi.
     Kosalarañño kira eko amacco rājānaṃ ārādhetvā
paccantagāme balaṃ labhitvā corehi saddhiṃ ekato hutvā ahaṃ manusse
ādāya araññaṃ pavisissāmi tumhe gāmaṃ vilumpitvā upaḍḍhaṃ
mayhaṃ dadeyyāthāti vatvā pageva manusse sannipātetvā araññaṃ
gantvā coresu āgantvā gāviyo ghātetvā maṃsaṃ khāditvā gāmaṃ
vilumpitvā gatesu sāyaṇhasamaye mahājanaparivuto āgacchati. Tassa
nacirasseva taṃ kammaṃ pākaṭaṃ jātaṃ. Manussā rañño ārocesuṃ.
Rājā taṃ pakkosāpetvā dosaṃ patiṭṭhāpetvā suniggahitaṃ niggahetvā
aññaṃ gāmabhojakaṃ pesetvā jetavanaṃ gantvā tathāgataṃ vanditvā
bhagavato etamatthaṃ ārocesi. Bhagavā na mahārāja idānevesa
evaṃsīlo pubbepi evaṃsīloyevāti tena yācito atītaṃ āhari.
     Atīte bārāṇasiyaṃ brahmadatto rajjaṃ kārento ekassa
amaccassa paccantagāmaṃ adāsi. Sabbaṃ purimasadisameva. Tadā
bodhisatto vaṇijjāya paccante vicaranto hutvā tasmiṃ gāmake
nivāsaṃ kappesi. So tasmiṃ gāmabhojake sāyaṇhasamaye
mahājanaparivārena bheriyā vajjamānāya āgacchante ayaṃ duṭṭhagāmabhojako
corehi ekato hutvā gāmaṃ vilumpāpetvā coresu palāyitvā

---------------------------------------------------------------------------------------------
page178.
Aṭaviṃ paviṭṭhesu idāni upasantupasanto viya bheriyā vajjamānāya
āgacchatīti vatvā imaṃ gāthamāha
              yato viluttā ca hatā ca gāvo
              daḍḍhāni gehāni jano ca nīto
              athāgamā puttahatāya putto
              kharassaraṃ deṇḍimaṃ vādayantoti.
     Tattha yatoti yadā. Viluttā ca hatā cāti vilumpitvā
vadhitvā maṃsakhādanatthāya ca hatā ca. Gāvoti gorūpāni. Daḍḍhānīti
aggiṃ datvā jhāpitāni. Jano ca nītoti karamaraggāhaṃ gahetvā
nīto. Puttahatāya puttoti hataputtāya putto nillajjoti
attho. Chinnahirottappassa hi mātā nāma natthi. Iti so
tassā jīvanatopi puttaṭṭhāne na tiṭṭhatīti hataputtāya putto nāma
hoti. Kharassaranti thaddhasaddaṃ. Deṇḍimanti pahaṭabheriṃ.
     Evaṃ bodhisatto imāya gāthāya taṃ paribhāsi. Nacirasseva tassa
taṃ kammaṃ pākaṭaṃ jātaṃ. Athassa rājā dosānurūpaṃ niggahaṃ akāsi.
     Satthā na mahārāja idānevesa evaṃsīlo pubbepi evaṃsīloyevāti
vatvā imaṃ dhammadesanaṃ āharitvā anusandhiṃ ghaṭetvā jātakaṃ
samodhānesi tadā amacco idāni amaccoyeva gāthāya
udāharaṇakapaṇḍitapuriso pana ahamevāti.
                    Kharassarajātakaṃ navamaṃ.
                      ----------

---------------------------------------------------------------------------------------------
page179.
                     10. Bhīmasenajātakaṃ
     yante pavikatthitaṃ pureti idaṃ satthā jetavane viharanto aññataraṃ
pavikatthitabhikkhuṃ ārabbha kathesi.
     Eko kira bhikkhu āvuso amhākaṃ jātisamā jāti gottasamaṃ
gottaṃ nāmaṃ natthi mayaṃ evarūpe nāma mahākhattiyakule jātā
gottena vā dhanena vā kulappadesena vā amhehi sadiso nāma
natthi amhākaṃ suvaṇṇarajatādīnaṃ anto natthi dāsakammakarāpi
no sālimaṃsodanaṃ bhuñjanti kāsikavatthādīni nivāsenti kāsikavilepanaṃ
vilimpanti mayaṃ pabbajitabhāvena etarahi evarūpāni lūkhāni bhojanāni
bhuñjāma lūkhāni cīvarāni dhāremāti theranavamajjhimānaṃ bhikkhūnaṃ antare
vikatthento jātiādivasena vambhento vañcento vicarati. Athassa
eko bhikkhu kulappadesaṃ pariggaṇhitvā taṃ vikatthitabhāvaṃ bhikkhūnaṃ
kathesi. Bhikkhū dhammasabhāyaṃ sannipatitvā āvuso asuko nāma
bhikkhu evarūpe niyyānikasāsane pabbajitvā vikatthento vambhento
vañcento vicaratīti etassa aguṇaṃ kathayiṃsu. Satthā āgantvā
kāya nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave bhikkhu idāneva vikatthento vicarati
pubbepi vikatthento vambhento vañcento vicarīti vatvā atītaṃ
āhari.
     Atīte bārāṇasiyaṃ brahmadatte rajjaṃ kārente bodhisatto
ekasmiṃ nigamagāme udiccabrāhmaṇakule nibbattitvā vayappatto

---------------------------------------------------------------------------------------------
page180.
Takkasilāyaṃ disāpāmokkhassa ācariyassa santike tayo vede aṭṭhārasa
vijjaṭṭhānāni uggahetvā sabbasippānaṃ nipphattiṃ patvā cūḷadhanuggahapaṇḍito
nāma ahosi. So takkasilato nikkhamitvā sabbasamayasippāni
pariyesamāno mahisakaraṭṭhaṃ agamāsi. Imasmiṃ pana jātake
kira bodhisatto thokaṃ rasso oṇatākāro ahosi. So cintesi
sacāhaṃ kañci rājānaṃ upasaṅkamissāmi so evaṃ rassasarīro tvaṃ
kiṃ amhākaṃ kammaṃ karissasīti vakkhati yannūnāhaṃ ārohapariṇāhasampannaṃ
abhirūpaṃ ekaṃ purisaṃ phalakaṃ katvā tassa piṭṭhicchāyāya
jīvikaṃ kappeyyanti. So tathārūpaṃ purisaṃ pariyesamāno bhīmasenassa
nāmekassa tantavāyassa tantavitataṭṭhānaṃ gantvā tena saddhiṃ
paṭisaṇṭhāraṃ katvā samma tvaṃ kinnāmosīti pucchi. Ahaṃ bhīmaseno
nāmāti. Kiṃ pana tvaṃ evaṃ abhirūpo upadhisampanno hutvā imaṃ
lāmakakammaṃ karosīti. Jīvituṃ asakkonto sammāti. Samma mā
etaṃ kammaṃ kari sakalajambūdīpe mayā sadiso dhanuggaho nāma
natthi sace panāhaṃ kañci rājānaṃ passeyyaṃ so maṃ evaṃ
rasso ayaṃ kiṃ amhākaṃ kammaṃ karissatīti kopeyya tvaṃ rājānaṃ
disvā ahaṃ dhanuggahoti vakkheyyāsi rājā te paribbayaṃ datvā
vuttiṃ nibaddhaṃ dassati ahante uppannaṃ kammaṃ karonto tassa
piṭṭhicchāyāya jīvissāmi evaṃ ubhopi sukhitā bhavissāma karohi
mama vacananti āha. So sādhūti sampaṭicchi. Atha naṃ ādāya
bārāṇasiṃ gantvā sayaṃ cūḷupaṭṭhāko hutvā taṃ purato katvā

---------------------------------------------------------------------------------------------
page181.
Rājadvāre ṭhatvā rañño ārocāpesi. Āgacchantūti vutte
ubhopi pavisitvā rājānaṃ vanditvā aṭṭhaṃsu. Kiṃkāraṇā āgatatthāti
ca vutte bhīmaseno āha ahaṃ dhanuggaho mayā sadiso nāma
sakalajambūdīpe dhanuggaho natthīti. Kiṃ pana bhaṇe labhanto maṃ
upaṭṭhahissasīti. Aḍḍhamāse sahassaṃ labhanto upaṭṭhahissāmi
devāti. Ayaṃ te puriso kiṃ hotīti. Cūḷupaṭṭhāko devāti.
Sādhu upaṭṭhahāti. Tato paṭṭhāya bhīmaseno rājānaṃ upaṭṭhāti.
Uppannakiccaṃ panassa bodhisattova nittharati.
     Tena kho pana samayena kāsīraṭṭhe ekasmiṃ araññe bahunnaṃ
manussānaṃ sañcaraṇamaggaṃ byaggho chaḍḍāpeti bahū manusse gahetvā
gahetvā khādati. Taṃ pavuttiṃ rañño ārocesuṃ. Rājā
bhīmasenaṃ pakkosāpetvā sakkhissasi tāta etaṃ byagghaṃ gaṇhitunti
āha. Deva kiṃ dhanuggaho nāmāhaṃ yadi byagghaṃ gahetuṃ na
sakkomīti. Rājā tassa paribbayaṃ datvā uyyojesi. So gharaṃ
gantvā bodhisattassa kathesi. Bodhisatto sādhu samma gacchāti
āha. Tvaṃ pana na gamissasīti. Ahaṃ na gamissāmi upāyaṃ pana
te ācikkhissāmīti. Ācikkha sammāti. Tvaṃ byagghassa
vasanaṭṭhānaṃ sahasā ekakova mā agamāsi jānapadamanusse pana
sannipātetvā ekaṃ vā dve vā dhanusahassāni gāhāpetvā
tattha gantvā byagghassa uṭṭhitabhāvaṃ ñatvā palāyitvā ekaṃ
gumbaṃ pavisitvā urena nipajjeyyāsi jānapadā ca byagghaṃ pothetvā

---------------------------------------------------------------------------------------------
page182.
Gaṇhissanti tehi byagghe gahite tvaṃ dantehi ekaṃ valliṃ
chinditvā koṭiyaṃ gahetvā tattha gantvā matabyagghassa santikaṃ
gantvā bhonto kenesa byaggho mārito ahaṃ imaṃ byagghaṃ goṇaṃ
viya valliyā bandhitvā rañño santikaṃ nessāmīti valliatthāya gumbaṃ
paviṭṭho mayā valliyā anābhatāyaeva kenesa byaggho māritoti
katheyyāsi atha te jānapadā bhītatasitā sāmi mā rañño ācikkhāti
bahuṃ dhanaṃ dassanti byaggho tayāva gahito bhavissati raññopi
santikā bahuṃ dhanaṃ labhissasīti. So sādhūti gantvā bodhisattena
kathitaniyāmeneva byagghaṃ gahetvā araññaṃ khemaṃ katvā mahājanaparivuto
bārāṇasiṃ āgantvā rājānaṃ disvā gahito me deva byaggho
araññaṃ khemaṃ katanti āha. Rājā tuṭṭho bahuṃ dhanaṃ adāsi.
     Punekadivasaṃ ekaṃ maggaṃ mahiso chaḍḍāpetīti ārocayiṃsu.
Rājā tatheva bhīmasenaṃ pesesi. Sopi bodhisattena dinnanayena
byagghaṃ viya tampi gahetvā āgacchi. Rājā puna bahuṃ dhanaṃ
adāsi. Mahantaṃ issariyaṃ jātaṃ. So issariyamadamatto
bodhisatte avamaññaṃ katvā tassa vacanaṃ na gaṇhati nāhaṃ taṃ
nissāya jīvāmi kiṃ tvaññeva purisoti ādīni pharusavacanāni vadati.
Atha katipāhaccayeneva eko sāmantarājā āgantvā bārāṇasiṃ
uparundhitvā rajjaṃ vā me detu yuddhaṃ vāti rañño sāsanaṃ
pesesi. Rājā yujjhāhīti bhīmasenaṃ peseti. So sabbasannāhasannaddho
rājavesaṃ gahetvā susannaddhassa vāraṇassa piṭṭhe nisīdi.

---------------------------------------------------------------------------------------------
page183.
Bodhisattopi tassa maraṇabhayena sabbasannāhasannaddho bhīmasenasseva
pacchimāsane nisīdi. Vāraṇo mahājanaparivuto nagaradvārena nikkhamitvā
saṅgāmasīsaṃ pāpuṇi. Bhīmaseno yuddhabherisaddaṃ sutvāva
kampituṃ āraddho. Bodhisatto idānesa hatthipiṭṭhito patitvā
marissatīti hatthito apatanatthaṃ bhīmasenaṃ yottena parikkhipitvā gaṇhi.
Bhīmaseno sampahāraṭṭhānaṃ disvā maraṇabhayatajjito sarīravalañjena
hatthipiṭṭhiṃ dūseti. Bodhisatto na  kho te bhīmasena purimena
pacchimaṃ sameti tvaṃ pubbe saṅgāmayodho viya ahosi idāni
hatthipiṭṭhiṃ dūsesīti vatvā imaṃ gāthamāha
              yante pavikatthitaṃ pure
              atha te pūtisarā sajanti pacchā
              ubhayaṃ na sameti bhīmasena
              yuddhakathā ca idañca te vihaññanti.
     Tattha yante pavikatthitaṃ pureti yaṃ tayā pubbe kiṃ tvaṃyeva
puriso nāhaṃ puriso ahampi saṅgāmayodhoti pavikatthitaṃ vambhanavacanaṃ
vuttaṃ idantāva ekaṃ. Atha te pūtisarā sajanti pacchāti atha
te ime pūtibhāvena ca saraṇabhāvena ca pūtisarāti laddhanāmā
sarīravalañjadhārā sajanti valañjanti paggharanti. Pacchāti tato pure
pavikatthitato aparabhāge idāni imasmiṃ saṅgāmasīseti attho.
Ubhayaṃ na sameti bhīmasenāti idaṃ bhīmasena ubhayaṃ na sameti.
Kataraṃ. Yuddhakathā ca idañca te vihaññanti yā ca pure kathitā

---------------------------------------------------------------------------------------------
page184.
Yuddhakathā yañca te idāni vihaññaṃ kilamatho hatthipiṭṭhidūsanākārappatto
vighātoti attho.
     Evaṃ bodhisatto taṃ garahitvā mā bhāyi samma kasmā mayi
ṭhite vihaññasīti bhīmasenaṃ piṭṭhito otāretvā nhāyitvā gehameva
gacchāti uyyojetvā ajja mayā pākaṭena bhavituṃ vaṭṭatīti
saṅgāmasīsaṃ pavisitvā sīhanādaṃ unnaditvā balakoṭṭhakaṃ bhinditvā sapattarājānaṃ
jīvaggāhaṃ  gāhāpetvā bārāṇasīrañño santikaṃ agamāsi. Rājā
tuṭṭho bodhisattassa mahantaṃ yasaṃ adāsi. Tato paṭṭhāya
cūḷadhanuggahapaṇḍitoti sakalajambūdīpe pākaṭo ahosi. So bhīmasenassa
paribbayaṃ datvā sakaṭṭhānameva pesetvā dānādīni puññāni katvā
yathākammaṃ gato.
     Satthā na bhikkhave idānevesa bhikkhu vikattheti pubbe
vikatthesiyevāti vatvā imaṃ dhammadesanaṃ āharitvā anusandhiṃ ghaṭetvā
jātakaṃ samodhānesi tadā bhīmaseno vikatthitabhikkhu ahosi
cūḷadhanuggahapaṇḍito pana ahamevāti.
                    Bhīmasenajātakaṃ dasamaṃ.
                    Varaṇavaggo aṭṭhamo.
                       ---------

---------------------------------------------------------------------------------------------
page185.
                   9. Apāyimhavaggavaṇṇanā
                        -------
                     1. Surāpānajātakaṃ
     apāyimha anaccimhāti idaṃ satthā kosambiṃ upanissāya
ghositārāme viharanto sāgatattheraṃ ārabbha kathesi.
     Bhagavati hi sāvatthiyaṃ vassaṃ vasitvā cārikagamanena bhaddavatikaṃ
nāma nigamaṃ sampatte gopālakā pasupālakā kasakā pathāvino ca
satthāraṃ disvā vanditvā mā bhante bhagavā ambatiṭṭhaṃ agamāsi
ambatiṭṭhe jaṭilassa assame ambatiṭṭhako nāma nāgo āsīviso
ghoraviso bhagavantaṃ viheṭheyyāti vārayiṃsu. Bhagavā tesaṃ kathaṃ
assuṇanto viya tesu yāvatatiyaṃ vārayamānesupi agamāsiyeva. Tatra
sudaṃ bhagavati bhaddavatikāya avidūre aññatarasmiṃ vanasaṇḍe viharante
tena samayena buddhupaṭṭhāko sāgato nāma thero pothujjanikāya
iddhiyā samannāgato taṃ assamaṃ upasaṅkamitvā tassa nāgarājassa
vasanaṭṭhāne tiṇasaṇṭharakaṃ paññāpetvā pallaṅkena nisīdi. Nāgo
makkhaṃ asahamāno dhūmāyi. Theropi dhūmāyi. Nāgo pajjali.
Theropi pajjali. Nāgassa tejo theraṃ na bādhati therassa tejo
nāgaṃ bādhati. Evaṃ so khaṇena taṃ nāgarājānaṃ dametvā saraṇesu
sīlesu patiṭṭhāpetvā satthu santikaṃ agamāsi. Satthāpi
bhaddavatikāyaṃ yathābhirantaṃ viharitvā kosambiṃ agamāsi. Sāgatattherena

---------------------------------------------------------------------------------------------
page186.
Nāgassa damitabhāvo sakalajanapadaṃ paṭṭhari.
     Kosambīnagaravāsino satthu paccuggamanaṃ katvā satthāraṃ vanditvā
sāgatattherassa santikaṃ gantvā vanditvā ekamantaṃ ṭhitā evamāhaṃsu
bhante yaṃ tumhākaṃ dullabhaṃ taṃ vadeyyātha tadeva mayaṃ
paṭiyādessāmāti. Thero tuṇhī ahosi. Chabbaggiyā panāhaṃsu
āvuso pabbajitānaṃ kāpotikā surā dullabhā ceva manāpā ca
sace tumhe therassa pasannā kāpotikaṃ suraṃ paṭiyādethāti. Te
sādhūti sampaṭicchitvā satthāraṃ svātanāya nimantetvā nagaraṃ pavisitvā
attano attano gehe therassa dassāmāti kāpotikaṃ suraṃ pasannaṃ
paṭiyādetvā theraṃ nimantetvā ghare ghare pasannaṃ adaṃsu. Thero
pivitvā surāmadamatto nagarato nikkhamitvā dvārantare patitvā
vippalapamāno nipajji. Satthā katabhattakicco nagarā nikkhamanto
theraṃ tenākārena nipannaṃ disvā gaṇhatha bhikkhave sāgatanti
gāhāpetvā ārāmaṃ agamāsi. Bhikkhū therassa sīsaṃ tathāgatassa pādamūle
katvā taṃ nipajjāpesuṃ. So parivattetvā pāde tathāgatābhimukhe
katvā nipajji. Satthā bhikkhū paṭipucchi kiṃ nu kho bhikkhave yaṃ
pubbe sāgatassa mayi gāravaṃ taṃ idāni atthīti. Natthi bhanteti.
Bhikkhave ambatiṭṭhakaṃ nāgarājānaṃ ko dametīti. Sāgato bhanteti.
Kimpanetarahi sāgato udakadeḍḍubhakampi damituṃ sakkuṇeyyāti. No
hetaṃ bhanteti. Api nu kho bhikkhave evarūpaṃ pātuṃ yuttaṃ yaṃ
pivitvā evaṃ visaññī hotīti. Ayuttaṃ bhanteti. Atha kho

---------------------------------------------------------------------------------------------
page187.
Bhagavā theraṃ garahitvā bhikkhū āmantetvā surāmerayapāne pācittiyanti
sikkhāpadaṃ paññāpetvā uṭṭhāyāsanā gandhakuṭiṃ pāvisi.
Dhammasabhāyaṃ sannipatitā bhikkhū surāpānassa avaṇṇaṃ kathayiṃsu yāva
mahādosañcetaṃ āvuso surāpānaṃ nāma tāva paññāsampannaṃ nāma
iddhimantaṃ sāgataṃ yathā satthu guṇamattampi na jānāti tathā
akāsīti. Satthā āgantvā kāya nuttha bhikkhave etarahi kathāya
sannisinnāti pucchitvā imāya nāmāti vutte na bhikkhave idāneva
suraṃ pivitvā pabbajitā visaññino honti pubbepi ahesuṃyevāti
vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
kāsīraṭṭhe udiccabrāhmaṇakule nibbattitvā vayappatto isipabbajjaṃ
pabbajitvā abhiññā ca samāpattiyo ca uppādetvā jhānakīḷaṃ
kīḷanto himavantappadese vasati pañcahi antevāsikasatehi
parivuto. Atha naṃ vassārattasamaye sampatte antevāsikā āhaṃsu
ācariya manussapathaṃ gantvā loṇambilaṃ sevitvā āgacchāmāti.
Āvuso ahaṃ idheva vasissāmi tumhe pana gantvā
sarīraṃ santappetvā vassaṃ vītināmetvā āgacchathāti. Te sādhūti
ācariyaṃ vanditvā bārāṇasiṃ gantvā rājuyyāne vasitvā punadivase
bahidvāragāmeyeva bhikkhāya caritvā suhitā hutvā punadivase
nagaraṃ pavisiṃsu. Manussā sampiyāyamānā bhikkhaṃ adaṃsu
katipāhaccayena raññopi ārocesuṃ deva himavantato pañcasatā

---------------------------------------------------------------------------------------------
page188.
Isayo āgantvā uyyāne vasanti ghoratapā paramajitindriyā
sīlavantoti. Rājā tesaṃ guṇe sutvā uyyānaṃ gantvā vanditvā
katappaṭisaṇṭhāro vassānaṃ cātummāsaṃ tattheva vasanatthāya paṭiññaṃ
gahetvā nimantesi. Te tato paṭṭhāya rājageheyeva bhuñjitvā
uyyāne vasanti.
     Athekadivasaṃ nagare surānakkhattaṃ nāma ahosi. Rājā
pabbajitānaṃ surā dullabhāti bahuṃ uttamaṃ suraṃ dāpesi. Tāpasā suraṃ
pivitvā uyyānaṃ gantvā surāmadamattā hutvā ekacce uṭṭhāya
nacciṃsu ekacce gāyiṃsu naccitvā gāyitvā khārikādīni avattharitvā
niddāyitvā surāmade chinne pabujjhitvā taṃ attano vippakāraṃ
disvā na amhehi pabbajitasāruppaṃ katanti roditvā paridevitvā
mayaṃ ācariyena vinā evarūpaṃ pāpakammaṃ karimhāti taṃ khaṇaññeva
uyyānaṃ pahāya himavantaṃ gantvā paṭisāmitaparikkhārā ācariyaṃ
vanditvā nisīditvā kiṃ nu kho tātā manussapathe bhikkhāya akilamānā
sukhaṃ vasittha samaggasaṃvāsañca pana vasitthāti pucchitā ācariya
sukhaṃ vasimhā apica kho mayaṃ apātabbayuttakaṃ pivitvā visaññībhūtā
satiṃ paccupaṭṭhapetuṃ asakkontā gāyimhā ceva naccimhā
cāti etamatthaṃ ārocentā imaṃ gāthaṃ samuṭṭhāpetvā āhaṃsu
         apāyimha anaccimha    agāyimha rudimha ca
         visaññikaraṇiṃ pitvā    diṭṭhā nāhumha vānarāti.
     Tattha apāyimhāti suraṃ pivimha. Anaccimhāti suraṃ pivitvā

---------------------------------------------------------------------------------------------
page189.
Hatthapāde lolentā naccimha. Agāyimhāti mukhaṃ vivaritvā
āyatakena sarena gāyimha. Rudimha cāti puna vippaṭisārino evarūpaṃ
nāma amhehi katanti rodimha. Diṭṭhā nāhumha vānarāti evarūpaṃ
saññāvināsanato visaññikaraṇiṃ suraṃ pivitvā etadeva sādhu yaṃ
vānarā nāhumhāti evaṃ te attano aguṇe kathesuṃ.
    Bodhisatto garusaṃvāsarahitānaṃ nāma evarūpaṃ hotiyevāti te
tāpase garahitvā puna evarūpaṃ mā karitthāti tesaṃ ovādaṃ datvā
aparihīnajjhāno brahmalokaparāyano ahosi.
     Satthā imaṃ dhammadesanaṃ āharitvā jātakaṃ samodhānesi. Ito
paṭṭhāya hi anusandhiṃ ghaṭetvāti idampi na vakkhāma. Tadā
isigaṇā buddhaparisā ahesuṃ gaṇasatthā pana ahamevāti.
                   Surāpānajātakaṃ paṭhamaṃ.
                     ------------
                     2. Mittavindajātakaṃ
     atikkamma ramaṇakanti idaṃ satthā jetavane viharanto ekaṃ
dubbacabhikkhuṃ ārabbha kathesi. Imassa pana jātakassa kassapasammā-
sambuddhakālikaṃ vatthuṃ dasanipāte mahāmittavindajātake āvibhavissati.
Tadā pana bodhisatto imaṃ  gāthamāha
         atikkamma ramaṇakaṃ      sadāmattañca dūbhakaṃ
         svāsi pāsāṇamāsīno  yasmā jīvaṃ na mokkhasīti.

---------------------------------------------------------------------------------------------
page190.
     Tattha ramaṇakanti tasmiṃ kāle phalikassa nāmaṃ phalikappāsādañca
atikkantosīti dīpeti. Sadāmattañcāti rajatassa nāmaṃ
rajatappāsādañca atikkantosīti dīpeti. Dūbhakanti maṇino nāmaṃ
maṇippāsādañca atikkantosīti dīpeti. Svāsīti so asi tvaṃ.
Pāsāṇamāsīnoti uracakkaṃ nāma pāsāṇamayaṃ vā hoti maṇimayaṃ vā
tampana pāsāṇamayaṃ so ca tena āsīno abhiniviṭṭho ajjhotthato
tasmā pāsāṇe āsīnattā pāsāṇāsīnoti vattabbe
byañjanasandhivasena makāraṃ ādāya pāsāṇamāsīnoti vuttaṃ. Pāsāṇaṃ vā
āsīno taṃ uracakkaṃ āsajja pāpuṇitvā ṭhitoti attho. Yasmā
jīvaṃ na mokkhasīti yamhā uracakkā yāva te pāpaṃ na khīyati
tāva jīvantoyeva na muccissasi taṃ āsīnosīti.
     Imaṃ gāthaṃ vatvā bodhisatto attano devaṭṭhānaṃyeva gato.
Mittavindakopi uracakkaṃ ukkhipitvā mahādukkhaṃ anubhavamāno pāpakamme
parikkhīṇe yathākammaṃ gato.
     Satthā imaṃ dhammadesanaṃ āharitvā jātakaṃ samodhānesi tadā
mittavindako dubbacabhikkhu ahosi devarājā pana ahameva
sammāsambuddhoti.
                   Mittavindajātakaṃ dutiyaṃ.
                       ---------

---------------------------------------------------------------------------------------------
page191.
                     3. Kāḷakaṇṇijātakaṃ
     mitto have sattapadena hotīti idaṃ satthā jetavane viharanto
ekaṃ anāthapiṇḍikassa mittaṃ ārabbha kathesi.
     So kira anāthapiṇḍikena saddhiṃ sahapaṃsukīḷako ekācariyasseva
santike uggahitasippo nāmena kāḷakaṇṇī nāma. So gacchante
kāle duggato hutvā jīvituṃ asakkonto seṭṭhino santikaṃ agamāsi.
So taṃ samassāsetvā paribbayaṃ datvā attano kuṭumbaṃ paṭicchāpesi.
So seṭṭhino upakārako hutvā sabbakiccāni karoti. Taṃ seṭṭhissa
santikaṃ āgatakāle tiṭṭha kāḷakaṇṇi nisīda kāḷakaṇṇi bhuñja
kāḷakaṇṇīti vadanti. Athekadivasaṃ seṭṭhino mittāmaccā mahāseṭṭhiṃ
upasaṅkamitvā evamāhaṃsu mahāseṭṭhi mā evaṃ taṃ tava santike
kari tiṭṭha kāḷakaṇṇi nisīda kāḷakaṇṇi bhuñja kāḷakaṇṇīti
hi iminā saddena yakkhopi palāpeyya na esa tayā samāno
duggato durupeto kinte imināti. Anāthapiṇḍiko nāmaṃ nāma
vohāramattaṃ na taṃ paṇḍitā pamāṇaṃ karonti sutamaṅgalikena nāma
bhavituṃ na vaṭṭati na sakkā mayā nāmamattaṃ nissāya sahapaṃsukīḷakaṃ
sahāyaṃ pariccajitunti tesaṃ vacanaṃ anādāya ekadivasaṃ attano bhogagāmaṃ
gacchanto taṃ geharakkhakaṃ katvā agamāsi.
     Corā seṭṭhī kira bhogagāmaṃ gato gehamassa vilumpissāmāti
nānāvudhahatthā rattibhāge āgantvā gehaṃ parivāresuṃ. Itaropi
corānañceva āgamanaṃ āsaṅkamāno aniddāyantova nisīdi. So

---------------------------------------------------------------------------------------------
page192.
Corānaṃ āgatabhāvaṃ ñatvā manusse pabodhetuṃ tvaṃ saṅkhaṃ dhama tvaṃ
ālaḷiṅgaṃ vādehīti mahāsamajjaṃ karonto viya sakalanivesanaṃ ekasaddaṃ
kāresi. Corā suññaṃ gehanti dussutaṃ amhehi attheva
mahāseṭṭhīti pāsāṇamuggarādīni tattheva chaḍḍetvā palāyiṃsu.
Punadivase manussā tattha tattha chaḍḍite pāsāṇamuggarādayo disvā
saṃvegappattā hutvā sace ajja evarūpo buddhisampanno gharavicārako
nābhavissa corehi yathāruciyā pavisitvā sabbaṃ gehaṃ vilumpitaṃ
assa imaṃ daḷhamittaṃ nissāya seṭṭhino vuḍḍhi jātāti taṃ pasaṃsitvā
seṭṭhissa bhogagāmato āgatakāle sabbantaṃ pavuttiṃ ārocayiṃsu.
Atha ne seṭṭhī avoca tumhe evarūpaṃ mama geharakkhakaṃ mittaṃ
nikkaḍḍhāpetha sacāyaṃ tumhākaṃ vacanena mayā nikkaḍḍhito assa
ajja me kuṭumbaṃ kiñci nābhavissa nāmaṃ nāma appamāṇaṃ
hitacittameva pamāṇanti. Tassa uttaritaraṃ paribbayaṃ datvā atthidāni
me idaṃ kathāpābhatanti satthu santikaṃ gantvā ādito paṭṭhāya taṃ
pavuttiṃ bhagavato ārocesi. Satthā na kho gahapati idāneva
kāḷakaṇṇī mitto attano mittasseva gharakuṭumbaṃ rakkhati pubbepi
rakkhiyevāti vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
mahāyaso seṭṭhī ahosi. Tassa kāḷakaṇṇī nāma mittoti sabbaṃ
paccuppannasadisameva. Bodhisatto bhogagāmato āgato taṃ pavuttiṃ
sutvā sace mayā tumhākaṃ vacanena evarūpo mitto nikkaḍḍhito

---------------------------------------------------------------------------------------------
page193.
Assa ajja me kuṭumbaṃ kiñci nābhavissāti vatvā imaṃ gāthamāha
              mitto have sattapadena hoti
              sahāyo pana dvādasakena hoti
              māsaḍḍhamāsena ca ñāti hoti
              tatuttariṃ attasamopi hoti
              sohaṃ kathaṃ  attasukhassa hetu
              cirasaṇṭhitaṃ kāḷakaṇṇiṃ jaheyyanti.
     Tattha haveti nipātamattaṃ. Mettāyatīti mitto. Mettiṃ
paccupaṭṭhapeti sinehaṃ karotīti attho. So panesa sattapadena
hoti ekato sattapadavītihāragamanamattena hotīti attho. Sahāyo
pana dvādasakena hotīti sabbakiccānaṃ ekato karaṇavasena
sabbiriyāpathesu saha gacchatīti sahāyo. So panesa dvādasakena
padavītihāramattena hotīti attho. Māsaḍḍhamāsenāti māsena vā
aḍḍhamāsena vā. Ñāti hotīti ñātisamo hoti. Tatuttarinti
tato uttariṃ ekato nivāsena attasamopi hotiyeva. Jaheyyanti
evarūpaṃ sahāyaṃ kathaṃ jaheyyanti mittasseva guṇaṃ kathesi. Tato
paṭṭhāya puna koci tassa antare vattā nāma nāhosi.
     Satthā imaṃ dhammadesanaṃ āharitvā jātakaṃ samodhānesi tadā
kāḷakaṇṇī ānando ahosi bārāṇasīseṭṭhī pana ahamevāti.
                   Kāḷakaṇṇijātakaṃ tatiyaṃ.
                      ----------

---------------------------------------------------------------------------------------------
page194.
                   4. Atthassadvārajātakaṃ
     ārogyamicche paramañca lābhanti idaṃ satthā jetavane viharanto
ekaṃ atthakusalaṃ kulaputtaṃ ārabbha kathesi.
     Sāvatthiyamhi ekassa mahāvibhavassa seṭṭhino putto jātiyā
sattavasso paññavā atthakusalo. So ekadivasaṃ pitaraṃ upasaṅkamitvā
atthassa dvārapañhaṃ nāma pucchi. So taṃ na jānāti. Athassa
etadahosi ayaṃ pañho atisukhumo ṭhapetvā sabbaññubuddhaṃ añño
upari bhavaggena heṭṭhā ca avīcinā paricchinne lokasannivāse etaṃ
pañhaṃ kathetuṃ samattho nāma natthīti. So puttaṃ ādāya
bahumālāgandhavilepanaṃ gāhāpetvā jetavanaṃ gantvā satthāraṃ pūjetvā
vanditvā  ekamantaṃ  nisinno bhagavantaṃ etadavoca ayaṃ bhante
dārako paññavā atthakusalo maṃ atthassa dvārapañhaṃ nāma pucchi
ahaṃ taṃ pañhaṃ ajānanto tumhākaṃ  santikaṃ āgato sādhu me
bhante bhagavā taṃ pañhaṃ kathetūti. Satthā pubbepāhaṃ upāsaka
iminā kumārakena taṃ pañhaṃ puṭṭho mayā cassa kathito tadā
taṃ esa jānāti idāni pana bhavasaṅkhepagatattā na sallakkhetīti
vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
mahāvibhavo seṭṭhī ahosi. Athassa putto sattavassiko jātiyā
paññavā atthakusalo. So ekadivasaṃ pitaraṃ upasaṅkamitvā tāta

---------------------------------------------------------------------------------------------
page195.
Atthassa dvārannāma kinti atthassa dvārapañhaṃ pucchi. Athassa
pitā taṃ pañhaṃ kathento imaṃ gāthamāha
                ārogyamicche paramañca lābhaṃ
                sīlañca buddhānumataṃ sutañca
                dhammānuvattī ca alīnatā ca
                atthassa dvārā pamukhā chaḷeteti.
     Tattha ārogyamicche paramañca lābhanti cakāro nipātamattaṃ.
Tāta paṭhamameva ārogyasaṅkhātaṃ paramaṃ lābhaṃ iccheyyāti imamatthaṃ
dīpento evamāha. Tattha ārogyaṃ nāma sarīrassa ca cittassa
ca arogabhāvo anāturatā. Sarīre hi rogāture neva aladdhaṃ
bhogalābhaṃ uppādetuṃ sakkoti na laddhaṃ paribhuñjituṃ anāturo
pana ubhayampetaṃ sakkotīti citte ca upakkilesāture neva aladdhaṃ
jhānādilābhaṃ uppādetuṃ sakkoti na laddhaṃ puna samāpattivasena
paribhuñjituṃ etasmiṃ roge sati aladdhopi lābho na labbhati
laddhopi niratthako hoti asati panetasmiṃ aladdhopi lābho labbhati
laddhopi sātthiko hotīti ārogyaṃ paramo lābho nāma taṃ
sabbappaṭhamaṃ icchitabbaṃ idamekamatthassa dvāranti ayamettha attho.
Sīlañcāti ācārasīlaṃ. Iminā lokacārittaṃ dasseti.
Buddhānumatanti guṇavuḍḍhānaṃ paṇḍitānaṃ anumataṃ. Iminā ñāṇasampannānaṃ
garūnaṃ ovādaṃ dasseti. Sutañcāti kāraṇanissitaṃ sutaṃ. Iminā
imasmiṃ loke attanissitaṃ bāhusaccaṃ dasseti. Dhammānuvattī

---------------------------------------------------------------------------------------------
page196.
Cāti tividhassa sucaritadhammassa anuvattanaṃ. Iminā duccaritadhamme
vajjetvā sucaritadhammānuvattanabhāvaṃ dasseti. Alīnatā cāti cittassa
alīnatā anīcatā. Iminā cittassa asaṅkocappaṇītabhāvauttamabhāvaṃ
dasseti. Atthassa dvārā pamukhā chaḷeteti attho nāma
vuḍḍhisaṅkhātassa lokiyalokuttarassa atthassa ete pamukhā uttamā cha
dvārā upāyā adhigamanamukhāti.
     Evaṃ bodhisatto puttassa atthassa dvārapañhaṃ kathesi. So
tato paṭṭhāya tesu chasu dhammesu pavattati. Bodhisatto dānādīni
puññāni katvā yathākammaṃ gato.
     Satthā imaṃ dhammadesanaṃ āharitvā jātakaṃ samodhānesi tadā
putto paccuppannaputto mahāseṭṭhī pana ahamevāti.
                 Atthassadvārajātakaṃ catutthaṃ.
                     -----------
                    5. Kimpakkajātakaṃ
     āyatiṃ dosaṃ nāññāyāti idaṃ satthā jetavane viharanto
ekaṃ ukkaṇṭhitabhikkhuṃ ārabbha kathesi.
     Aññataro kira kulaputto buddhasāsane uraṃ datvā pabbajito
ekadivasaṃ sāvatthiyaṃ piṇḍāya caranto ekaṃ alaṅkataṃ itthiṃ disvā
ukkaṇṭhi. Atha naṃ ācariyupajjhāyā satthu santikaṃ ānayiṃsu.
Satthā saccaṃ kira tvaṃ bhikkhu ukkaṇṭhitosīti pucchitvā saccanti

---------------------------------------------------------------------------------------------
page197.
Vutte bhikkhu pañca kāmaguṇā nāmete paribhogakāle rammaṇīyā
so pana nesaṃ paribhogo nirayādīsu paṭisandhidāyakattā
kimpakkaphalaparibhogasadiso hoti kimpakkaphalaṃ nāma vaṇṇagandharasasampannaṃ
khāditaṃ pana antāni khaṇḍetvā jīvitakkhayaṃ pāpeti pubbe bahū janā
tassa dosaṃ adisvā vaṇṇagandharasesu bajjhitvā taṃ phalaṃ paribhuñjitvā
jīvitakkhayaṃ pāpuṇiṃsūti vatvā tehi bhikkhūhi yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
satthavāho hutvā pañcahi sakaṭasatehi pubbantāparantaṃ gacchanto
aṭavīmukhaṃ patvā manusse sannipātetvā imissā aṭaviyā visarukkhā
nāma atthi mā kho maṃ anāpucchā pubbe akhāditapubbāni phalāphalāni
khāditthāti ovadi. Manussā aṭaviṃ atikkamitvā  aṭavīmukhe ekaṃ
kimpakkarukkhaṃ phalabhāraonamitasākhaṃ addasaṃsu. Tassa khandhasākhāpattaphalāni
saṇṭhānavaṇṇagandharasehi ambasadisāneva. Tesu ekacce
vaṇṇagandharasesu bajjhitvā ambaphalasaññāya phalāni khādiṃsu ekacce
satthavāhaṃ pucchitvā khādissāmāti gahetvā aṭṭhaṃsu. Bodhisatto
taṃ ṭhānaṃ patvā te gahetvā ṭhite phalāni chaḍḍāpetvā ye
khāditvā aṭṭhaṃsu te vamanaṃ kāretvā tesaṃ bhesajjaṃ adāsi.
Tesu ekacce arogā jātā paṭhamameva khāditvā ṭhitā pana
jīvitakkhayaṃ pattā. Bodhisattopi icchitaṭṭhānaṃ sotthinā gantvā
lābhaṃ labhitvā puna sakaṭṭhānameva āgantvā dānādīni puññāni
katvā yathākammaṃ gato.

---------------------------------------------------------------------------------------------
page198.
     Satthā taṃ vatthuṃ kathetvā abhisambuddho hutvā imaṃ gāthamāha
         āyatiṃ dosaṃ nāññāya       yo kāme paṭivisevati
         vipākante hanantī naṃ        kimpakkamiva bhakkhitanti.
     Tattha āyatiṃ dosaṃ nāññāyāti anāgate dosaṃ na aññāya
ajānitvāti attho. Yo kāme paṭisevatīti yo vatthukāme ca
kilesakāme ca paṭisevati. Vipākante hanantī nanti te kāmā naṃ purisaṃ
attano vipākasaṅkhāte ante nirayādīsu uppannaṃ nānappakārena dukkhena
saṃyojiyamānā hananti. Kathaṃ. Kimpakkamiva bhakkhitanti yathā
paribhogakāle vaṇṇagandharasasampattiyā manāpaṃ kimpakkaphalaṃ anāgatadosaṃ
adisvā bhakkhitaṃ jīvitakkhayaṃ pāpeti evaṃ paribhogakāle manāpāpi
kāmā vipākakāle hanantīti.
     Satthā desanaṃ yathānusandhiṃ pāpetvā saccāni pakāsesi.
Ukkaṇṭhitabhikkhu sotāpattiphalaṃ pāpuṇi. Sesaparisā keci sotāpannā
keci sakadāgāmino keci anāgāmino keci arahanto ahesuṃ.
Satthā imaṃ dhammadesanaṃ āharitvā jātakaṃ samodhānesi tadā parisā
buddhaparisā ahesuṃ satthavāho pana ahamevāti.
                   Kimpakkajātakaṃ pañcamaṃ.
                     ------------

---------------------------------------------------------------------------------------------
page199.
                     6. Sīlavīmaṃsanajātakaṃ
     sīlaṃ kireva kalyāṇanti idaṃ satthā jetavane viharanto ekaṃ
sīlavīmaṃsakaṃ brāhmaṇaṃ ārabbha kathesi.
     So kira kosalarājānaṃ nissāya jīvati tisaraṇagato
akhaṇḍapañcasīlo tiṇṇaṃ vedānaṃ pāragū. Rājā ayaṃ sīlavāti tassa
atirekaṃ sammānaṃ karoti. So cintesi ayaṃ rājā mayhaṃ aññehi
brāhmaṇehi atirekaṃ sammānaṃ karoti ativiya maṃ garuṃ katvā passati
kiṃ nu kho esa mama jātigottakulappadesasippasampattiṃ nissāya
imaṃ sammānaṃ karoti udāhu sīlasampattiṃ vīmaṃsissāmi tāvāti.
So ekadivasaṃ rājupaṭṭhānaṃ gantvā gharaṃ gacchanto ekassa
heraññikassa phalakato anāpucchitvāva ekaṃ kahāpaṇaṃ gahetvā agamāsi.
Atha naṃ heraññiko brāhmaṇe garubhāvena kiñci avatvā nisīdi.
Punadivase dve kahāpaṇe gaṇhi. Heraññiko tatheva adhivāsesi.
Tatiyadivase kahāpaṇamuṭṭhiṃ aggahesi. Atha naṃ heraññiko ajja
te tatiyo divaso rājakuṭumbaṃ vilumpantassāti rājakuṭumbaṃ
vilumpakacoro me gahitoti tikkhattuṃ viravi. Atha naṃ manussā ito
cito ca āgantvā cirandāni tvaṃ sīlavā viya vicarīti dve tayo
pahāre datvā bandhitvā rañño dassesuṃ. Rājā vippaṭisārī
hutvā kasmā brāhmaṇa evarūpaṃ dussīlakammaṃ karosīti vatvā
gacchatha tassa rājāṇaṃ karothāti āha. Brāhmaṇo nāhaṃ
mahārāja coroti āha. Atha kasmā rājakuṭumbikassa phalakato

---------------------------------------------------------------------------------------------
page200.
Kahāpaṇe gaṇhīti. Evaṃ mayā tayi mama atisammānaṃ karonte
kiṃ nu kho rājā mama jātiādīni nissāya atisammānaṃ karoti udāhu
sīlaṃ nissāyāti vīmaṃsanatthāya taṃ kataṃ idāni pana mayā ekaṃsena
ñātaṃ yathā sīlameva nissāya tayā mama sammāno kato na
jātiādīni tathā hi medāni rājāṇaṃ kāresīti vatvā svāhaṃ
iminā kāraṇena imasmiṃ loke sīlameva uttamaṃ sīlaṃ pamukhanti
sanniṭṭhānaṃ gato imassa panāhaṃ sīlassa anucchavikaṃ karonto gehe
ṭhito kilese paribhuñjanto na sakkhissāmi kātuṃ ajjeva jetavanaṃ
gantvā satthu santike pabbajissāmi pabbajjaṃ me dehi devāti
rājānaṃ anujānāpetvā jetavanābhimukho pāyāsi. Atha naṃ
ñātisuhajjabandhavā sannipatitvā nivāretuṃ asakkontā nivattiṃsu.
     So satthu santikaṃ gantvā pabbajjaṃ yācitvā pabbajjañca
upasampadañca labhitvā avissaṭṭhakammaṭṭhāno vipassanaṃ vaḍḍhetvā
arahattaṃ patvā satthāraṃ upasaṅkamitvā bhante mayhaṃ pabbajjā
matthakaṃ pattāti aññaṃ byākāsi. Tassa taṃ aññabyākaraṇaṃ
bhikkhusaṅghe pākaṭaṃ jātaṃ. Athekadivasaṃ dhammasabhāyaṃ sannipatitvā
bhikkhū āvuso asuko nāma rañño upaṭṭhāko brāhmaṇo
attano sīlaṃ vīmaṃsitvā rājānaṃ āpucchitvā pabbajitvā arahatte
patiṭṭhitoti tassa guṇaṃ kathayamānā nisīdiṃsu. Satthā āgantvā
kāya nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva ayameva brāhmaṇo attano

Page 201-300.

page201.
Sīlaṃ vīmaṃsitvā pabbajitvā attano patiṭṭhaṃ akāsi pubbepi paṇḍitā
attano sīlaṃ vīmaṃsitvā pabbajitvā attano patiṭṭhaṃ kariṃsūti vatvā
tehi yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto tassa
purohito ahosi dānādhimutto sīlajjhāsayo akhaṇḍapañcasīlo.
Rājā sesabrāhmaṇehi atirekataraṃ tassa sammānaṃ karotīti sabbaṃ
purimasadisameva. Bodhisatte pana bandhitvā rañño santikaṃ nīyamāne
ahiguṇḍikā antaravīthiyaṃ sappaṃ kīḷāpentā naṃ naṅguṭṭhe gaṇhanti
gīvāya gaṇhanti gale veṭhenti. Bodhisatto te disvā mā tātā
etaṃ sappaṃ naṅguṭṭhe gaṇhatha mā gīvāyaṃ gaṇhatha mā gale veṭhetha
ayañhi te ḍaṃsitvāva jīvitakkhayaṃ pāpeyyāti āha. Ahiguṇḍikā
ayaṃ brāhmaṇa sappo sīlavā ācārasampanno tādiso dussīlo
na hoti tvaṃ pana attano dussīlatāya anācāro rājakuṭumba-
vilumpakacoroti bandhitvā niyyāsīti āhaṃsu. So cintesi sappāpi
tāva aḍaṃsantā aviheṭhentā sīlavantoti nāmaṃ labhanti kimaṅgaṃ
pana manussabhūtā sīlameva imasmiṃ loke uttamaṃ nāma natthi tato
uttaritaranti. Atha naṃ netvā rañño dassesuṃ. Rājā kiṃ
idaṃ tātāti pucchi. Rājakuṭumbavilumpakacoro devāti. Tenahissa
rājāṇaṃ karothāti. Brāhmaṇo nāhaṃ mahārāja coroti āha.
Atha kasmā kahāpaṇe aggahesīti ca vutte purimanayeneva sabbaṃ

---------------------------------------------------------------------------------------------
page202.
Ārocento svāhaṃ iminā kāraṇena imasmiṃ loke sīlameva
uttamaṃ sīlaṃ pāmokkhanti sanniṭṭhānaṃ gatoti vatvā tiṭṭhatu tāva
idaṃ āsīvisopi tāva aḍaṃsanto aviheṭhento sīlavāti vattabbataṃ
labhati imināpi kāraṇena sīlameva uttamaṃ sīlaṃ pavaranti sīlaṃ
vaṇṇento imaṃ gāthamāha
         sīlaṃ kireva kalyāṇaṃ    sīlaṃ loke anuttaraṃ
         passa ghoraviso nāgo  sīlavāti na haññatīti.
     Tattha sīlaṃ kirevāti kāyavācācittehi avītikkamanasaṅkhātaṃ
ācārasīlameva. Kireti anussavavasena vadati. Kalyāṇanti sundaraṃ
pavaraṃ. Anuttaranti jeṭṭhakaṃ sabbaguṇadāyakaṃ. Passāti attanā
diṭṭhakāraṇaṃ abhimukhaṃ karonto kathesi. Sīlavāti na haññatīti
ghoravisopi samāno aḍaṃsanaaviheṭhanamattakena sīlavāti pasaṃsaṃ labhati
na haññati na vihaññatīti imināpi kāraṇena sīlameva uttamanti.
     Evaṃ bodhisatto imāya gāthāya rañño dhammaṃ desetvā kāme
pahāya isipabbajjaṃ pabbajitvā himavantaṃ pavisitvā pañcābhiññā ca
aṭṭha samāpattiyo ca nibbattetvā brahmalokaparāyano ahosi.
     Satthā imaṃ dhammadesanaṃ āharitvā jātakaṃ samodhānesi tadā
rājā ānando ahosi parisā buddhaparisā purohito pana
ahamevāti.
                   Sīlavīmaṃsanajātakaṃ chaṭṭhaṃ.
                      ----------

---------------------------------------------------------------------------------------------
page203.
                      7. Maṅgalajātakaṃ
     yassa maṅgalā samūhatāti idaṃ satthā veḷuvane viharanto ekaṃ
sāṭakalakkhaṇabrāhmaṇaṃ ārabbha kathesi.
     Rājagahavāsiko kireko brāhmaṇo kotuhalamaṅgaliko tīsu
ratanesu appasanno micchādiṭṭhi aḍḍho mahaddhano mahābhogo.
Tassa samugge ṭhapitaṃ sāṭakayugalaṃ mūsikā khādi. Athassa sīsaṃ
nhāyitvā sāṭake āharathāti vuttakāle mūsikāya khāditabhāvaṃ
ārocayiṃsu. So cintesi sace idaṃ mūsikaḍaṭṭhaṃ sāṭakayugalaṃ imasmiṃ
gehe bhavissati mahāvināso bhavissati idaṃ hi avamaṅgalaṃ
kāḷakaṇṇisadisaṃ puttadhītānaṃ vā dāsakammakarādīnaṃ vā na sakkā dātuṃ
yo hi imaṃ gaṇhissati sabbassa mahāvināso bhavissati
āmakasusāne taṃ chaḍḍāpessāmi na kho pana sakkā dāsādīnaṃ hatthe
dātuṃ te hi ettha lobhaṃ uppādetvā idaṃ gahetvā vināsaṃ
pāpuṇeyyuṃ puttassa taṃ hatthe dassāmīti. So puttaṃ
pakkosāpetvā tamatthaṃ ārocetvā tvaṃpi naṃ tāta hatthena aphusitvā
daṇḍakena gahetvā āmakasusāne chaḍḍetvā sīsaṃ nhāyitvā
ehīti pesesi.
     Satthāpi kho taṃ divasaṃ paccūsasamaye veneyyabandhave
olokento imesaṃ pitāputtānaṃ sotāpattiphalassa upanissayaṃ disvā
migavīthiṃ gahetvā migaluddako viya gantvā āmakasusānadvāre aṭṭhāsi

---------------------------------------------------------------------------------------------
page204.
Chabbaṇṇabuddharaṃsiyo vissajjento. Māṇavopi pitu vacanaṃ sampaṭicchitvā
gharasappaṃ viya taṃ sāṭakayugaṃ yaṭṭhikoṭiyā gahetvā āmakasusānadvāraṃ
pāpuṇi. Atha naṃ satthā kiṃ karosi māṇavāti āha.
Bho gotama imaṃ sāṭakayugaṃ mūsikāḍaṭṭhaṃ kāḷakaṇṇisadisaṃ
halāhalavisūpamaṃ mama pitā añño etaṃ chaḍḍento lobhaṃ uppādetvā
gaṇheyyāti bhayena maṃ pahiṇi ahameva taṃ chaḍḍetvā sīsaṃ nhāyitvā
gamissāmīti āgatomhi bho gotamāti. Tenahi chaḍḍehīti.
Māṇavo chaḍḍesi. Satthā amhākaṃdāni vaṭṭatīti tassa sammukhāva
gaṇhi. Avamaṅgalaṃ bho gotama etaṃ kāḷakaṇṇisadisaṃ mā gaṇha
mā gaṇhāti tasmiṃ vārayamāneyeva naṃ gahetvā veḷuvanābhimukho
pāyāsi. Māṇavo vegena gantvā pitu ārocesi tāta mayā
āmakasusāne chaḍḍitaṃ sāṭakayugaṃ samaṇo gotamo amhākaṃ vaṭṭatīti
mayā vāriyamānopi gahetvā veḷuvanaṃ gatoti. Brāhmaṇo
cintesi taṃ sāṭakayugaṃ avamaṅgalaṃ kāḷakaṇṇisadisaṃ taṃ valañjanto
samaṇopi gotamo nassissati vihāropi nassissati tato amhākaṃ
garahā bhavissati samaṇassa gotamassa aññe bahū sākaṭe datvā
taṃ chaḍḍāpessāmīti. So bahū sāṭake gāhāpatveā puttena
saddhiṃ veḷuvanaṃ gantvā satthāraṃ vanditvā ekamantaṃ ṭhito evamāha
saccaṃ kira te bho gotama āmakasusāne sāṭakayugaṃ gahitanti.
Saccaṃ brāhmaṇāti. Bho gotama taṃ sāṭakayugaṃ avamaṅgalaṃ tumhe
taṃ paribhuñjamānā nassissatha sakalavihāropi nassissati sace vo

---------------------------------------------------------------------------------------------
page205.
Nivāsanaṃ vā pārupanaṃ  vā nappahoti ime sāṭake gahetvā taṃ
chaḍḍāpethāti. Atha naṃ satthā mayaṃ brāhmaṇa pabbajitā nāma
amhākaṃ āmakasusāne antaravīthiyaṃ saṅkāraṭṭhāne nhānatiṭṭhe
mahāmaggeti evarūpesu ṭhānesu chaḍḍitā vā patitā vā pilotikā
vaṭṭati tvaṃ pana na idāneva evaṃladdhiko pubbepi
evaṃladdhikoyevāti vatvā tena yācito atītaṃ āhari.
     Atīte magadharaṭṭhe rājagahanagare dhammiko magadharājā rajjaṃ
kāresi. Tadā bodhisatto ekasmiṃ udiccabrāhmaṇakule nibbattitvā
viññutaṃ patto isipabbajjaṃ pabbajitvā abhiññā ca samāpattiyo
ca nibbattetvā himavante vasamāno ekasmiṃ kāle himavantato
nikkhamitvā rājagahanagare rājuyyānaṃ patvā tattha vasitvā
dutiyadivase bhikkhācāratthāya nagaraṃ pāvisi. Rājā taṃ disvā
pakkosāpetvā pāsāde nisīdāpetvā bhojetvā uyyāneyeva
vasanatthāya paṭiññaṃ gaṇhi. Bodhisatto rañño nivesane bhuñjitvā uyyāne
vasati. Tasmiṃ kāle rājagahanagare dussalakkhaṇabrāhmaṇo nāma
ahosi. Tassa samugge ṭhapitaṃ sāṭakayuganti sabbaṃ purimasadisameva.
Māṇave pana susānaṃ gacchante bodhisatto paṭhamataraṃ gantvā
susānadvāre nisīditvā tena taṃ chaḍḍitaṃ sāṭakayugaṃ gahetvā uyyānaṃ
agamāsi. Māṇavo gantvā pitu ārocesi. Pitā rājakulupako
tāpaso nasseyyāti bodhisattassa santikaṃ gantvā tāpasa tayā
gahitasāṭake chaḍḍehi  mā nassāti āha. Tāpaso amhākaṃ

---------------------------------------------------------------------------------------------
page206.
Susāne chaḍḍitapilotikā vaṭṭati na mayaṃ kotuhalamaṅgalikā
kotuhalamaṅgalannāmetaṃ na buddhapaccekabuddhabodhisattehi vaṇṇitaṃ tasmā
paṇḍitena kotuhalamaṅgalikena na bhavitabbanti brāhmaṇassa dhammaṃ
desesi. Brāhmaṇo dhammaṃ sutvā diṭṭhiṃ bhinditvā bodhisattaṃ saraṇaṃ
gato. Bodhisattopi aparihīnajjhāno brahmalokaparāyano ahosi.
     Satthāpi imaṃ atītaṃ āharitvā abhisambuddho hutvā brāhmaṇassa
dhammaṃ desento imaṃ gāthamāha
               yassa maṅgalā samūhatā
               uppātā supinā ca lakkhaṇā ca
               so maṅgaladosavītivatto
               yugayogādhigato na jātumetīti.
     Tattha yassa maṅgalā samūhatāti yassa arahato khīṇāsavassa
diṭṭhamaṅgalaṃ sutamaṅgalaṃ mutamaṅgalanti ete maṅgalā samucchinnā.
Uppātā supinā ca lakkhaṇā cāti evarūpo candaggāho bhavissati
evarūpo suriyaggāho bhavissati evarūpo nakkhattaggāho bhavissati
evarūpo ukkāpāto bhavissati evarūpo disādāho bhavissatīti
ime pañca mahāuppātā nānappakārā ca supināpi subhagalakkhaṇaṃ
dubbhagalakkhaṇaṃ itthīlakkhaṇaṃ purisalakkhaṇaṃ dāsalakkhaṇaṃ dāsīlakkhaṇaṃ
asilakkhaṇaṃ usulakkhaṇaṃ āvudhalakkhaṇaṃ vatthalakkhaṇanti evamādikāni
lakkhaṇāni ime ca diṭṭhiṭṭhānā yassa samūhatā na etehi
uppātādīhi attano maṅgalaṃ vā avamaṅgalaṃ vā pacceti. So

---------------------------------------------------------------------------------------------
page207.
Maṅgaladosavītivattoti so khīṇāsavo sabbamaṅgaladose vītivatto
atikkanto pajahitvā ṭhito. Yugayogādhigato na jātumetīti
kodho ca upanāho ca makkho ca paḷāso cāti ādinā nayena
dve dve ekato āgatakkilesā yugā nāma. Kāmayogo bhavayogo
diṭṭhiyogo avijjāyogoti ime saṃsāre yojanabhāvato cattāro
yogā nāma. Te yuge ca yoge cāti yugayoge adhigato abhibhavitvā
gato vītivatto samatikkanto khīṇāsavo bhikkhu. Na jātumetīti
puna paṭisandhivasena ekaṃseneva imaṃ lokaṃ na eti nāgacchati.
     Evaṃ satthā imāya gāthāya brāhmaṇassa dhammaṃ desetvā
puna saccāni pakāsesi. Saccapariyosāne brāhmaṇo saddhiṃ
puttena sotāpattiphale patiṭṭhahi. Satthā jātakaṃ samodhānesi
tadā eteva pitāputtā ahesuṃ tāpaso pana ahamevāti.
                    Maṅgalajātakaṃ sattamaṃ.
                       --------
                     8. Sārambhajātakaṃ
     kalyāṇameva muñceyyāti idaṃ satthā sāvatthiṃ upanissāya
jetavane viharanto omasavādasikkhāpadaṃ ārabbha kathesi. Dvepi
vatthūni heṭṭhā nandivisālajātake vuttasadisāneva. Imasmiṃ pana jātake
bodhisatto gandhāraraṭṭhe takkasilāyaṃ aññatarassa brāhmaṇassa
sārambho nāma balibaddo ahosi. Satthā idaṃ atītavatthuṃ kathetvā

---------------------------------------------------------------------------------------------
page208.
Abhisambuddho hutvā imaṃ gāthamāha
         kalyāṇameva muñceyya      na hi muñceyya pāpikaṃ
         mokkho kalyāṇiyā sādhu    mutvā tapati pāpikanti.
     Tattha kalyāṇameva muñceyyāti catuddosavinimuttaṃ kalyāṇaṃ
sundaraṃ anavajjameva muñceyya vissajjeyya katheyya. Na hi
muñceyya pāpikanti pāpikaṃ lāmakaṃ paresaṃ appiyaṃ amanāpaṃ na
muñceyya. Mokkho kalyāṇiyā sādhūti kalyāṇavācāya vissajjanameva
imasmiṃ loke sādhu sundaraṃ bhaddakaṃ. Mutvā tapati pāpikanti
pāpikaṃ pharusavācaṃ muñcitvā vissajjetvā kathetvā so puggalo
tapati  socati kilamatīti.
     Evaṃ satthā imaṃ dhammadesanaṃ āharitvā jātakaṃ samodhānesi
tadā brāhmaṇo ānando ahosi brāhmaṇī uppalavaṇṇā
sārambho pana ahamevāti.
                    Sārambhajātakaṃ aṭṭhamaṃ.
                       ---------
                      9. Kuhakajātakaṃ
     vācāva kira te āsīti idaṃ satthā jetavane viharanto ekaṃ
kuhakaṃ bhikkhuṃ ārabbha kathesi. Kuhanavatthu uddālajātake āvibhavissati.
     Atīte bārāṇasiyaṃ brahmadatte rajjaṃ kārente ekaṃ gāmakaṃ

---------------------------------------------------------------------------------------------
page209.
Upanissāya eko kūṭakhaṭilo kuhakatāpaso vasati. Eko kuṭumbiko
tassa araññe paṇṇasālaṃ kāretvā tattha naṃ vāsento attano
gehe paṇītāhārena paṭijaggati. So taṃ kūṭajaṭilaṃ sīlavā esoti
saddahitvā corabhayena suvaṇṇanikkhasataṃ tassa paṇṇasālaṃ netvā
bhūmigataṃ katvā imaṃ olokeyyāsi bhanteti āha. Atha naṃ tāpaso
pabbajitānaṃ nāma āvuso evarūpaṃ kathetuṃ na vaṭṭati amhākaṃ
parasantake lobho nāma natthīti āha. So sādhu bhanteti
tassa vacanaṃ saddahitvā pakkāmi. Duṭṭhatāpaso sakkā ettakena
jīvitunti katipāhaṃ atikkamitvā taṃ suvaṇṇaṃ gahetvā antarāmagge
ekasmiṃ ṭhāne ṭhapetvā āgantvā paṇṇasālameva pavisitvā
punadivase tassa gehe bhattakiccaṃ katvā evamāha āvuso mayaṃ
tumhe nissāya ciraṃ vasimhā aticirañhi ekasmiṃ ṭhāne vasantānaṃ
manussehi saddhiṃ saṃsaggo hoti saṃsaggo ca nāma pabbajitānaṃ
malaṃ tasmā gacchāmahanti vatvā tena punappunaṃ yāciyamānopi
nivattituṃ na icchi. Atha naṃ so evaṃ sante gacchatha bhanteti
yāva gāmadvāraṃ anugantvā nivatti. Tāpaso thokaṃ gantvā
imaṃ kuṭumbikaṃ mayā vañcetuṃ vaṭṭatīti cintetvā jaṭānaṃ antare
tiṇaṃ ṭhapetvā paṭinivatti. Kuṭumbiko kiṃ bhante nivattitthāti
pucchi. Āvuso tumhākaṃ gehacchadanato me jaṭāsu ekaṃ tiṇaṃ laggaṃ
adinnādānannāma pabbajitānaṃ na vaṭṭati taṃ ādāya āgatomhīti.

---------------------------------------------------------------------------------------------
page210.
Kuṭumbiko chaḍḍetvā gacchatha bhanteti vatvā tiṇasalākaṃpi nāma
parasantakaṃ na gaṇhāti aho kukkuccako me ayyoti pasīditvā
vanditvā uyyojesi.
     Tadā pana bodhisattena bhaṇḍatthāya paccantaṃ gacchantena
tasmiṃ nivesane nivāso gahito hoti. So tāpasassa vacanaṃ
sutvā addhā iminā duṭṭhatāpasena imassa kiñci gahitaṃ bhavissatīti
kuṭumbikaṃ pucchi atthi pana te samma kiñci etassa tāpasassa
santike nikkhittanti. Atthi samma suvaṇṇanikkhasatanti. Tenahi
gaccha taṃ upadhārehīti. So taṃ paṇṇasālaṃ gantvā taṃ adisvā
vegenāgantvā natthi sammāti āha. Na te suvaṇṇaṃ aññena
gahitaṃ teneva kūṭatāpasena gahitaṃ ehi taṃ anubandhitvā gaṇhāmāti
vegena gantvā kūṭatāpasaṃ gaṇhitvā hatthehi ca pādehi ca
pothetvā suvaṇṇaṃ āharāpetvā gaṇhiṃsu. Bodhisatto suvaṇṇaṃ
disvā nikkhasataṃ nāma haramāno asajjitvā tiṇamatte sattosīti
vatvā taṃ garahanto imaṃ gāthamāha
         vācāva kira te āsi    saṇhā sakhilabhāṇino
         tiṇamatte asajjittho     no ca nikkhasataṃ haranti.
     Tattha vācāva kira te āsi saṇhā sakhilabhāṇinoti
pabbajitānaṃ tiṇamattampi adinnaṃ ādātuṃ na vaṭṭatīti evaṃ sakhilaṃ
muduvacanaṃ vadantassa vācāeva kira te saṇhā āsi vacanameva
maṭṭhā ahosīti attho. Tiṇamatte asajjitthoti kūṭajaṭila ekissā

---------------------------------------------------------------------------------------------
page211.
Tiṇasalākāya kukkuccaṃ kurumāno tvaṃ satto āsatto laggo
ahosi. No ca nikkhasataṃ haranti imaṃ pana nikkhasataṃ haranto
asatto nillaggova jātosīti.
     Evaṃ bodhisatto taṃ garahitvā panassa mā puna kūṭajaṭila
evarūpamakāsīti ovādaṃ datvā yathākammaṃ gato.
     Satathā imaṃ dhammadesanaṃ āharitvā na bhikkhave idānevesa
bhikkhu kuhako pubbepi kuhakoyevāti vatvā jātakaṃ samodhānesi tadā
kūṭatāpaso kuhako bhikkhu ahosi paṇḍitapuriso pana ahamevāti.
                     Kuhakajātakaṃ navamaṃ.
                     -------------
                     10. Akataññūjātakaṃ
     yo pubbe katakalyāṇoti idaṃ satthā jetavane viharanto
anāthapiṇḍikaṃ ārabbha kathesi.
     Tassa kireko paccantavāsiko seṭṭhī adiṭṭhasahāyo ahosi.
So ekadā paccante uṭṭhānakabhaṇḍassa pañca sakaṭasatāni pūretvā
kammike manusse āha gacchatha bho imaṃ bhaṇḍaṃ sāvatthiṃ netvā
amhākaṃ sahāyassa anāthapiṇḍikassa mahāseṭṭhissa paccagghena
vikkiṇitvā paṭibhaṇḍaṃ āharathāti. Te sādhūti tassa vacanaṃ
sampaṭicchitvā sāvatthiṃ gantvā mahāseṭṭhiṃ disvā paṇṇākāraṃ
datvā taṃ pavuttiṃ ārocayiṃsu. Mahāseṭṭhīpi disvā svāgataṃ

---------------------------------------------------------------------------------------------
page212.
Voti tesaṃ nivāsañca paribbayañca dāpetvā sahāyassa sukhaṃ
pucchitvā bhaṇḍaṃ vikkiṇitvā paṭibhaṇḍaṃ dāpesi. Te paccantaṃ
gantvā tamatthaṃ attano seṭṭhissa ārocesuṃ . Aparabhāge
anāthapiṇḍikopi tatheva pañca sakaṭasatāni tattha pesesi. Manussā
tattha gantvā paṇṇākāraṃ ādāya paccantavāsikaseṭṭhiṃ passiṃsu.
So kuto āgacchathāti pucchitvā sāvatthito tumhākaṃ sahāyakassa
anāthapiṇḍikassa santikāti vutte anāthapiṇḍikoti kassaci purisassa
nāmaṃ bhavissatīti parihāsaṃ katvā paṇṇākāraṃ gahetvā gacchatha
tumheti uyyojesi neva nivāsaṃ na paribbayaṃ dāpesi. Te
sayameva bhaṇḍaṃ vikkiṇitvā paṭibhaṇḍaṃ ādāya sāvatthiṃ āgantvā
seṭṭhissa taṃ pavuttiṃ ārocesuṃ. Atha so paccantavāsī punapi
ekavāraṃ tatheva pañca sakaṭasatāni sāvatthiṃ pesesi. Manussā
paṇṇākāraṃ ādāya mahāseṭṭhiṃ passiṃsu. Te pana disvā
anāthapiṇḍikassa manussā mayaṃ sāmi etesaṃ nivāsañca bhattañca
paribbayañca jānissāmāti vatvā tesaṃ sakaṭāni bahinagare tathārūpe ṭhāne
mocāpetvā tumhe idha vasatha amhākaṃ vo ghare yāgubhattañca
paribbayo ca bhavissatīti gantvā dāsakammakare sannipātetvā
majjhimayāmasamanantare pañca sakaṭasatāni vilumpitvā nivāsanapārupanānipi
tesaṃ acchinditvā goṇe palāpetvā pañca sakaṭasatāni
vicakkāni katvā bhūmiyaṃ ṭhapetvāva cakkānipi gaṇhitvā agamaṃsu.
Paccantavāsino nivāsanamattassāpi sāmikā ahutvā bhītā vegena

---------------------------------------------------------------------------------------------
page213.
Palāyitvā paccantameva gatā. Seṭṭhimanussāpi taṃ pavuttiṃ
mahāseṭṭhino ārocesuṃ. So atthidāni kathāpābhatanti satthu santikaṃ
gantvā ādito paṭṭhāya sabbaṃ pavuttiṃ ārocesi. Satthā na
kho gahapati so paccantavāsī idāneva evaṃsīlo pubbepi
evaṃsīloyeva ahosīti vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
bārāṇasiyaṃ mahāvibhavo seṭṭhī ahosi. Tasseko paccantavāsiko
seṭṭhī adiṭṭhasahāyoti sabbaṃ atītavatthuṃ paccuppannavatthusadisameva.
Bodhisatto pana attano manussehi ajja amhehi idannāma katanti
ārocite paṭhamaṃ attano kataṃ upakāraṃ ajānantā pacchā evarūpaṃ
labhantiyevāti vatvā sampattaparisāya dhammaṃ desento imaṃ gāthamāha
         yo pubbe katakalyāṇo    katattho nāvabujjhati
         pacchā kicce samuppanne   kattāraṃ nādhigacchatīti.
     Tatrāyaṃ piṇḍattho khattiyādīsu yokoci puriso pubbe paṭhamataraṃ
aññena katakalyāṇo katūpakāro katattho nipphāditakicco hutvā
taṃ parena attani kataṃ kalyāṇañceva atthañca na jānāti so
pacchā attano kicce samuppanne tassa kiccassa kattāraṃ nādhigacchati
na labhatīti.
     Evaṃ bodhisatto imāya gāthāya dhammaṃ desetvā dānādīni
puññāni katvā yathākammaṃ gato.

---------------------------------------------------------------------------------------------
page214.
     Satthā imaṃ dhammadesanaṃ āharitvā jātakaṃ samodhānesi tadā
paccantavāsī idāni paccantavāsīyeva bārāṇasīseṭṭhī pana ahameva
tena samayenāti.
                    Akataññūjātakaṃ dasamaṃ.
                   Apāyimhavaggo navamo.
                      -----------

---------------------------------------------------------------------------------------------
page215.
                    10. Littavaggavaṇṇanā
                       ---------
                      1. Littajātakaṃ
     littaṃ paramena tejasāti idaṃ satthā jetavane viharanto
apaccavekkhitaparibhogaṃ ārabbha kathesi.
     Tasmiṃ kira kāle bhikkhū cīvarādīni labhitvā yebhuyyena
apaccavekkhitvā paribhuñjanti. Te cattāro paccaye apaccavekkhitvā
paribhuñjamānā yebhuyyena nirayatiracchānayonito na muccanti. Satthā
taṃ kāraṇaṃ ñatvā bhikkhūnaṃ anekapariyāyena dhammakathaṃ kathetvā
apaccavekkhitaparibhoge ādīnavaṃ kathetvā bhikkhave bhikkhunā nāma
cattāro paccaye labhitvā apaccavekkhitvā paribhuñjituṃ na vaṭṭati
tasmā ito paṭṭhāya paccavekkhitvā paribhuñjeyyāthāti
paccavekkhaṇavidhiṃ dassento idha pana bhikkhave bhikkhu paṭisaṅkhā yoniso
cīvaraṃ paṭisevati .pe. Hirikopinappaṭicchādanatthāyāti ādinā
nayena tantiṃ ṭhapetvā bhikkhave cattāro paccaye evaṃ
paccavekkhitvā paribhuñjituṃ vaṭṭati apaccavekkhitvā paribhogo nāma
mahāhalāhalavisaparibhogasadiso porāṇakā hi apaccavekkhitvā dosaṃ
ajānitvā visaṃ paribhuñjitvā vipākante mahādukkhaṃ anubhaviṃsūti vatvā
atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto

---------------------------------------------------------------------------------------------
page216.
Aññatarasmiṃ mahābhogakule nibbattitvā vayappatto akkhadhutto
ahosi. Athāparo kūṭakkhadhutto bodhisattena saddhiṃ kīḷanto
attano jaye vattamāne keḷimaṇḍalaṃ na bhindati parājayakāle pana
akkhaṃ mukhe pakkhipitvā akkho naṭṭhoti keḷimaṇḍalaṃ bhinditvā
pakkāmi. Bodhisatto tassa kāraṇaṃ ñatvā hotu jānissāmettha
paṭirūpanti akkhe ādāya attano ghare halāhalavisena rañjitvā
punappunaṃ sukkhāpetvā te ādāya tassa santikaṃ gantvā ehi
samma akkhehi kīḷāmāti āha. So sādhu sammāti keḷimaṇḍalaṃ
sajjitvā tena saddhiṃ kīḷanto attano parājayakāle ekaṃ akkhaṃ
mukhe pakkhipi. Atha naṃ bodhisatto tathākarontaṃ disvā gilāhi
tāva pacchā idannāmetanti jānissasīti codetuṃ imaṃ gāthamāha
                littaṃ paramena tejasā
                gilamakkhaṃ puriso na bujjhati
                gila re gila pāpadhuttaka
                pacchā te kaṭukaṃ bhavissatīti.
     Tattha littanti makkhitaṃ rañjitaṃ. Paramena tejasāti uttamena
tejasampannena halāhalavisena. Gilanti gilanto. Akkhanti guḷakaṃ.
Na bujjhatīti ayaṃ me gilato idaṃ nāma karissatīti na jānāti.
Gila reti gilāhi are. Gilāti punapi codento vadati. Pacchā
te kaṭukaṃ bhavissatīti imasmiṃ te akkhe galite pacchā etaṃ visaṃ
tikhiṇaṃ bhavissatīti attho.

---------------------------------------------------------------------------------------------
page217.
     So bodhisattassa kathentasseva visavegena mucchito akkhīni
parivattetvā khandhaṃ nāmetvā pati. Bodhisatto idānissāpi
jīvitadānaṃ dātuṃ vaṭṭatīti osadhaparibhāvitaṃ vamanayogaṃ datvā vametvā
sappiphāṇitamadhusakkharādayo tañca khādāpetvā arogaṃ katvā puna
evarūpaṃ mā akāsīti ovaditvā dānādīni puññāni katvā
yathākammaṃ gato.
     Satthā imaṃ dhammadesanaṃ āharitvā bhikkhave apaccavekkhitaparibhogo
nāma katavisaparibhogasadiso hotīti vatvā jātakaṃ samodhānesi
tadā paṇḍitadhutto ahameva ahosi. Kūṭadhutto panettha
na kathīyati yathā cettha evaṃ sabbattha yo pana imasmiṃ kāle
na paññāyati so na kathīyatevāti.
                     Littajātakaṃ paṭhamaṃ.
                       ---------
                     2 Mahāsārajātakaṃ
     ukkaṭṭhe sūramicchantīti idaṃ satthā jetavane viharanto āyasmantaṃ
ānandattheraṃ ārabbha kathesi.
     Ekasmiṃ samaye kosalarañño itthiyo cintayiṃsu buddhuppādo
nāma dullabho tathā manussappaṭilābho paripuṇṇāyatanatā ca mayañca
imaṃ dullabhaṃ khaṇasamavāyaṃ labhitvāpi attano ruciyā vihāraṃ gantvā
dhammaṃ vā sotuṃ pūjaṃ vā kātuṃ dānaṃ vā dātuṃ na labhāma mañjusāya

---------------------------------------------------------------------------------------------
page218.
Pakkhittā viya vasāma rañño kathetvā amhākaṃ dhammaṃ kathetuṃ
anucchavikaṃ ekaṃ bhikkhuṃ pakkosāpetvā tassa santike dhammaṃ sossāma
tato yaṃ sikkhissāma taṃ uggaṇhissāma dānādīni puññāni
karissāma evaṃ no ayaṃ khaṇappaṭilābho saphalo bhavissatīti. Tā
sabbāpi rājānaṃ upasaṅkamitvā attanā cintitaṃ kāraṇaṃ kathayiṃsu.
Rājā sādhūti sampaṭicchitvā athekadivasaṃ uyyānakīḷaṃ kīḷitukāmo
uyyānapālaṃ pakkosāpetvā uyyānaṃ sodhehīti āha.
Uyyānapālo uyyānaṃ sodhento satthāraṃ aññatarasmiṃ rukkhamūle nisinnaṃ
disvā rañño santikaṃ gantvā suddhaṃ deva uyyānaṃ apicettha
aññatarasmiṃ rukkhamūle bhagavā nisinnoti āha. Rājā sādhu
samma satthu santike dhammaṃ sossāmāti alaṅkatarathaṃ abhiruyha
uyyānaṃ gantvā satthu santikaṃ agamāsi.
     Tasmiñca samaye chattapāṇi nāmeko anāgāmiupāsako satthu
santike dhammaṃ suṇamāno nisinno hoti. Rājā taṃ disvā
āsaṅkamāno muhuttaṃ ṭhatvā puna sacāyaṃ pāpako bhaveyya na
satthu santike nisīditvā dhammaṃ suṇeyya apāpakena iminā
bhavitabbanti cintetvā satthāraṃ upasaṅkamitvā vanditvā ekamantaṃ
nisīdi. Upāsako buddhagāravena rañño paccuṭṭhānaṃ vā vandanaṃ
vā na akāsi. Tenassa rājā anattamano ahosi. Satthā
tassa anattamanabhāvaṃ ñatvā upāsakassa guṇaṃ kathesi ayaṃ mahārāja
upāsako bahussuto āgatāgamo kāme vītarāgoti. Rājā na

---------------------------------------------------------------------------------------------
page219.
Iminā orakena bhavitabbaṃ yassa satthā guṇaṃ vaṇṇetīti cintetvā
upāsaka vadeyyāsi yena te atthoti  āha. Upāsako sādhūti
sampaṭicchi. Rājā satthu santike dhammaṃ sutvā satthāraṃ padakkhiṇaṃ
katvā pakkāmi.
     So ekadivasaṃ uparippāsāde mahāvātapānaṃ vivaritvā ṭhito taṃ
upāsakaṃ bhuttapātarāsaṃ chattamādāya jetavanaṃ gacchantaṃ disvā
pakkosāpetvā evamāha tvaṃ kira upāsaka bahussuto amhākañca
itthiyo dhammaṃ sotukāmā ceva uggahetukāmā ca sādhu vatassa
sace tāsaṃ dhammaṃ vāceyyāsīti. Gihīnaṃ nāma rājantepure dhammaṃ
desetuṃ vā vācetuṃ vā na paṭirūpaṃ etaṃ ayyānameva paṭirūpanti.
Rājā saccaṃ esa vadatīti taṃ uyyojetvā itthiyo pakkosāpetvā
bhadde ahaṃ tumhākaṃ dhammaṃ desanatthāya ca dhammaṃ vācanatthāya ca
satthu santikaṃ gantvā ekaṃ bhikkhuṃ yācissāmi asītiyā mahāsāvakesu
kataraṃ yācissāmīti āha. Tā sabbā mantetvā dhammabhaṇḍāgārikaṃ
ānandattherameva ārocesuṃ. Rājā satthu santikaṃ gantvā
vanditvā ekamantaṃ nisinno evamāha bhante amhākaṃ gehe itthiyo
ānandattherassa santike dhammaṃ sotuñca uggahetuñca icchanti sādhu
vatassa sace thero amhākaṃ gehe dhammaṃ deseyya ceva vāceyya
cāti. Satthā sādhūti sampaṭicchitvā theraṃ āṇāpesi. Tato
paṭṭhāya rañño itthiyo therassa santike dhammaṃ suṇanti ceva
uggaṇhanti ca.

---------------------------------------------------------------------------------------------
page220.
     Athekadivasaṃ rañño cūḷāmaṇi naṭṭho. Rājā tassa naṭṭhabhāvaṃ
sutvā amacce āṇāpesi sabbe antovalañjanakamanusse gahetvā
cūḷāmaṇiṃ āharāpethāti. Amaccā mātugāme ādiṃ katvā cūḷāmaṇiṃ
paripucchantā adisvā mahājanaṃ kilamenti. Taṃ divasaṃ ānandatthero
rājanivesanaṃ paviṭṭho. Yathā tā itthiyo pubbe theraṃ disvāva
haṭṭhatuṭṭhā dhammaṃ suṇanti ceva gaṇhanti ca tathā akatvā
sabbā domanassappattāva ahesuṃ tato therena kasmā tumhe
ajja evarūpā jātāti pucchitā evamāhaṃsu bhante rañño
cūḷāmaṇiṃ pariyesissāmāti amaccā mātugāme upādāya
antovalañjanake kilamenti na jānāma kassa kiṃ bhavissatīti tenamhā
domanassappattāti. Thero mā cintethāti tā samassāsetvā
rañño santikaṃ gantvā paññattāsane nisīditvā maṇi kira te
mahārāja naṭṭhoti pucchi. Āma bhanteti. Asakkhi pana taṃ
āharāpetunti. Bhante sabbaṃ antojanaṃ gahetvā kilamentopi
na sakkomi āharāpetunti. Mahārāja mahājanaṃ akilametvāva
āharaṇupāyo atthīti. Kataro bhanteti. Piṇḍadānaṃ mahārājāti.
Kataraṃ piṇḍadānaṃ bhanteti. Mahārāja yattakesu āsaṅkā atthi
te gahetvā ekekassa ekekaṃ palāsapiṇḍaṃ vā mattikāpiṇḍaṃ
vā datvā imaṃ paccūsakāle āharitvā asukaṭṭhāne nāma pātethāti
vattabbaṃ yena gahito bhavissati so tasmiṃ pakkhipitvā āharissati
sace paṭhamadivaseyeva pātenti iccetaṃ kusalaṃ no ce pātenti

---------------------------------------------------------------------------------------------
page221.
Dutiyadivasepi tatiyadivasepi tatheva kātabbaṃ evaṃ mahājano ca na
kilamissati maṇiñca labhissasīti evaṃ vatvā thero agamāsi.
Rājā vuttanayeneva tayo divase dāpesi. Neva maṇiṃ āhariṃsu.
Thero tatiyadivase āgantvā kiṃ mahārāja pātito maṇīti
pucchi. Na pātenti bhanteti. Tenahi mahārāja mahātalasmiṃyeva
paṭicchannaṭṭhāne mahācāṭiṃ ṭhapāpetvā udakassa pūrāpetvā sāṇīhi
parikkhipāpetvā sabbe antovalañjanakamanussā ca itthiyo ca
uttarāsaṅgaṃ katvā ekeko antosāṇiṃ pavisitvā hatthaṃ dhovitvā
āgacchatūti vadehīti. Thero imaṃ upāyaṃ ācikkhitvā pakkāmi.
Rājā tathā kāreti. Maṇicoro cintesi dhammabhaṇḍāgāriko
imaṃ adhikaraṇaṃ ādāya maṇiṃ adassetvā osakkissati taṃ
pātetuṃdāni vaṭṭatīti maṇiṃ paṭicchannaṃ katvā ādāya antosāṇiṃ
pavisitvā cāṭiyaṃ pātetvā nikkhami. Sabbesaṃ nikkhantakāle udakaṃ
chaḍḍetvā maṇiṃ addasaṃsu. Rājā theraṃ nissāya mahājanaṃ
akilametvāva me maṇi laddhoti tussi. Antovalañjanakamanussāpi
theraṃ nissāya mayaṃ mahādukkhato muttamhāti tussiṃsu. Therassānubhāvena
raññā cūḷāmaṇi laddhoti therassānubhāvo sakalanagare
ceva bhikkhusaṅghe ca pākaṭo jāto.
     Dhammasabhāyaṃ sannisinnā bhikkhū therassa guṇaṃ vaṇṇayiṃsu āvuso
ānandatthero attano bahussutatāya paṇḍiccena upāyakusalatāya
ca mahājanaṃ akilametvā upāyeneva rañño maṇiṃ dassesīti.

---------------------------------------------------------------------------------------------
page222.
Satthā āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva ānandeneva
parahatthagataṃ bhaṇḍaṃ dassitaṃ pubbepi paṇḍitā mahājanaṃ akilametvāva
upāyeneva tiracchānahatthagataṃ bhaṇḍaṃ dassayiṃsūti vatvā
tehi yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
sabbasippānaṃ nipphattiṃ patto tasseva amacco ahosi.
Athekadivasaṃ rājā mahantena parivārena uyyānaṃ gantvā vanantarāni
vicaritvā udakakīḷaṃ kīḷitukāmo maṅgalapokkharaṇiṃ otaritvā
itthāgārampi pakkosi. Itthiyo attano sīsūpagagīvūpagādīni ābharaṇāni
omuñcitvā uttarāsaṅge pakkhipitvā samuggapiṭṭhesu ṭhapetvā dāsiyo
paṭicchāpetvā pokkharaṇiṃ otariṃsu. Athekā uyyānamakkaṭī sākhantare
nisinnā deviṃ pilandhanāni omuñcitvā uttarāsaṅge pakkhipitvā
samuggapiṭṭhesu ṭhapiyamānaṃ disvā tassā muttāhāraṃ pilandhitukāmā
hutvā dāsiyā pamādaṃ olokayamānā nisīdi. Dāsīpi rakkhamānā
tahiṃ tahiṃ oloketvā nisinnāyeva niddāyituṃ ārabhi. Makkaṭī
tassā pamādabhāvaṃ ñatvā vātavegena otaritvā mahāmuttāhāraṃ
gīvāyaṃ paṭimuñcitvā vātavegeneva uppatitvā sākhantare nisīditvā
aññāsaṃ makkaṭīnaṃ dassanabhayena ekasmiṃ rukkhasusiraṭṭhāne ṭhapetvā
upasantupasantā viya taṃ rakkhamānā nisīdi. Sāpi kho dāsī
pabujjhitvā muttāhāraṃ apassantī kampamānā aññaṃ upāyaṃ adisvā

---------------------------------------------------------------------------------------------
page223.
Puriso deviyā mttāhāraṃ gahetvā palātoti mahāviravaṃ viravi.
Ārakkhamanussā tato tato sannipatitvā tassā vacanaṃ sutvā rañño
ārocesuṃ. Rājā coraṃ gaṇhathāti āha. Purisā uyyānā
nikkhamitvā coraṃ gaṇhatha gaṇhathāti ito cito ca olokenti.
     Atheko jānapado balikārakapuriso taṃ saddaṃ sutvā kampamāno
palāyi. Taṃ disvā rājapurisā ayaṃ coro bhavissatīti anubandhiṃsu
taṃ gahetvā pothetvā are duṭṭhacora evaṃ mahāsāraṃ nāma
pilandhanaṃ harasīti paribhāsiṃsu. So cintesi sacāhaṃ na gaṇhāmīti
vakkhāmi ajja me jīvitaṃ natthi pothentāyeva maṃ māressanti
sampaṭicchāmi nanti. So āma sāmi gahitaṃ meti āha. Atha
naṃ bandhitvā rañño santikaṃ ānayiṃsu. Rājāpi naṃ pucchi gahitaṃ
te mahāsārapilandhananti. Āma devāti. Idāni naṃ kahanti.
Deva mayā mahāsāraṃ nāma mañcapīṭhampi na diṭṭhapubbaṃ seṭṭhī
pana maṃ mahāsāraṃ pilandhanaṃ gaṇhāpesi sohaṃ gahetvāva tassa
adāsi sopi naṃ jānātīti. Rājā seṭṭhiṃ pakkosāpetvā gahitaṃ
te imassa hatthato mahāsārapilandhananti pucchi. Āma devāti.
Kahaṃ tanti. Purohitassa me dinnanti. Purohitampi pakkosāpetvā
tatheva pucchi. Sopi sampaṭicchitvā gandhabbassa me
dinnanti āha. Tampi pakkosāpetvā purohitassa te hatthato
mahāsārapilandhanaṃ gahitanti pucchi. Āma devāti. Kahaṃ tanti.
Kilesavasena me vaṇṇadāsiyā dinnanti. Tampi pakkosāpetvā

---------------------------------------------------------------------------------------------
page224.
Pucchi. Sā na gaṇhāmīti āha. Te pañca jane pucchantānaññeva
suriyo aṭṭhaṅgato. Rājā idāni vikālo jāto
sve jānissāmīti te pañca jane amaccānaṃ datvā nagaraṃ pāvisi.
     Bodhisatto cintesi idaṃ pilandhanaṃ antovalañje naṭṭhaṃ ayañca
gahapatiko bahivalañjo dvārepi balavārakkho tasmā antovalañjanakānampi
taṃ gahetvā palāyituṃ na sakkā evaṃ neva bahivalañjanakānaṃ
na antouyyāne valañjanakānaṃ gahaṇupāyo dissati iminā duggatamanussena
seṭṭhissa me dinnanti kathentena attano mokkhatthāya kathitaṃ
bhavissati seṭṭhināpi purohitassa me dinnanti kathentena ekato
hutvā nittharissāmāti cintetvā kathitaṃ bhavissati purohitenāpi
gandhabbassa me dinnanti kathentena bandhanāgāre gandhabbaṃ nissāya
sukhena vasissāmāti cintetvā kathitaṃ bhavissati gandhabbenāpi
vaṇṇadāsiyā me dinnanti kathentena anukkaṇṭhitā vasissāmāti cintetvā
kathitaṃ bhavissati imehi pañcahipi acorehi bhavitabbaṃ uyyāne makkaṭā
bahū pilandhanena ekissā makkaṭiyā hatthe āruḷhena bhavitabbanti.
So rājānaṃ upasaṅkamitvā mahārāja te core amhākaṃ niyyādetha
mayaṃ taṃ kiccaṃ sodhessāmāti āha. Rājā sādhu paṇḍita sodhehīti
tassa niyyādesi. Bodhisatto attano dāsapurise pakkosāpetvā
te pañcapi jane ekasmiṃyeva ṭhāne vasāpetvā samantā ārakkhaṃ
katvā kaṇṇaṃ datvā yaṃ te aññamaññaṃ  kathenti taṃ mayhaṃ
ārocethāti vatvā pakkāmi. Te tathā akaṃsu.

---------------------------------------------------------------------------------------------
page225.
     Tato manussānaṃ sannisinnavelāya seṭṭhī taṃ gahapatikaṃ are
duṭṭhagahapatika tayā ahaṃ mayā vā tvaṃ kahaṃ diṭṭhapubbo kadā
te mayhaṃ pilandhanaṃ dinnanti āha. Sāmi mahāseṭṭhi ahaṃ mahāsāraṃ
nāma rukkhasārapādakaṃ mañcapīṭhakaṃpi na jānāmi taṃ nissāya pana
mokkhaṃ labhissāmīti evaṃ avacaṃ mā me kujjha sāmīti. Purohitopi
seṭṭhiṃ āha mahāseṭṭhi tvaṃ iminā pilandhanaṃ attano adinnakameva
mayhaṃ kathaṃ adāsīti. Mayaṃ dvepi issarā amhākaṃ ekato
hutvā kathitakāle kammaṃ khippaṃ nippajjissatīti kathemīti. Gandhabbopi
purohitaṃ āha brāhmaṇa kadā tayā mayhaṃ pilandhanaṃ dinnanti.
Ahaṃ taṃ nissāya vasanaṭṭhāne sukhaṃ vasissāmīti kathesinti. Vaṇṇadāsīpi
gandhabbaṃ āha are duṭṭhagandhabba ahaṃ kadā tava santikaṃ gatapubbā
tvaṃ vā mama santikaṃ āgatapubbo kadā te mayhaṃ pilandhanaṃ
dinnanti. Bhagini kiṃkāraṇā kujjhasi amhesu pañcasu ekato
vasantesu gharāvāso bhavissati anukkaṇṭhamānā sukhaṃ vasissāmāti
kathesinti.
     Bodhisatto payojitamanussānaṃ santikā taṃ kathaṃ sutvā tesaṃ
tattato acorabhāvaṃ ñatvā makkaṭiyā gahitaṃ pilandhanaṃ upāyeneva
pātessāmīti geṇḍumayāni pilandhanāni kāretvā uyyāne
makkaṭiyo gāhāpetvā hatthapādagīvāsu geṇḍupilandhanāni pilandhāpetvā
vissajjesi. Itarā makkaṭī pilandhanaṃ rakkhamānā uyyāneyeva

---------------------------------------------------------------------------------------------
page226.
Nisīdi. Bodhisatto manusse āṇāpesi gacchatha tumhe uyyāne sabbā
makkaṭiyo upadhāretha yassā taṃ pilandhanaṃ passatha taṃ uttāsetvā
pilandhanaṃ gaṇhathāti. Tāpi kho makkaṭiyo pilandhanaṃ no laddhanti
tuṭṭhappahaṭṭhā uyyāne vicarantiyo tassā santikaṃ gantvā passa
amhākaṃ pilandhananti āhaṃsu. Sā makkaṭī asahamānā kiṃ iminā
geṇḍupilandhanenāti muttāhāraṃ pilandhitvā nikkhami. Atha naṃ te
purisā disvā pilandhanaṃ chaḍḍāpetvā āharitvā bodhisattassa
adaṃsu. So taṃ ādāya rañño dassetvā idaṃ te deva
pilandhanaṃ te pañcapi acorā idampana uyyāne makkaṭiyā
ābhatanti āha. Kathaṃ pana te paṇḍita makkaṭiyā hatthaṃ āruḷhabhāvo
ñāto kathaṃ gahitanti. So sabbaṃ ācikkhi. Rājā tuṭṭhamānaso
saṅgāmasīsādīsu nāma sūrādayo icchitabbā hontīti bodhisattassa
thutiṃ karonto imaṃ gāthamāha
         ukkaṭṭhe sūramicchanti    mantīsu akutūhalaṃ
         piyañca annapānamhi     atthe jāte ca paṇḍitanti.
     Tattha ukkaṭṭheti upakaṭṭhe ubhato byūḷhe saṅgāme
sampahāre vattamāneti attho. Sūramicchantīti asaniyāpi matthake
pavattamānāya apalāyinaṃ sūraṃ icchanti tasmiṃ hi khaṇe evarūpo
saṅgāmayodho paṭṭhetabbo hoti. Mantīsu akutūhalanti
kattabbākattabbaṃ kiccaṃ sammantanakāle uppanne mantīsu yo akutūhalo
avikiṇṇavāco mantaṃ na bhindati taṃ icchanti tādiso hi

---------------------------------------------------------------------------------------------
page227.
Tesu ṭhānesu paṭṭhetabbo hoti. Piyañca annapānamhīti madhure
annapāne paccupaṭṭhite sahaparibhuñjanatthāya piyaṃ puggalaṃ paṭṭhenti
tādiso hi tasmiṃ kāle paṭṭhetabbo hoti. Atthe jāte ca
paṇḍitanti atthagambhīre dhammagambhīre kismiñcideva kāraṇe vā
pañhe vā uppanne paṇḍitaṃ vicakkhaṇaṃ icchanti tathārūpo hi
tasmiṃ samaye paṭṭhetabbo hotīti.
     Evaṃ rājā bodhisattaṃ vaṇṇetvā thometvā ghanavassaṃ vassanto
mahāmegho viya sattahi ratanehi pūjetvā tassovāde ṭhatvā dānādīni
puññāni katvā yathākammaṃ gato. Bodhisattopi yathākammaṃ gato.
     Satthā imaṃ dhammadesanaṃ āharitvā therassa guṇaṃ kathetvā
jātakaṃ samodhānesi tadā rājā ānando ahosi
paṇḍitāmacco pana ahamevāti.
                   Mahāsārajātakaṃ dutiyaṃ.
                       ---------
                  3. Vissāsabhojanajātakaṃ
     na vissase avissaṭṭheti idaṃ satthā jetavane viharanto
vissāsabhojanaṃ ārabbha kathesi.
     Tasmiṃ hi kira samaye yebhuyyena bhikkhū mātarā no dinnaṃ
pitarā no dinnaṃ bhātarā bhaginiyā cūḷamātarā cūḷapitarā mātulena
mātulāniyā dinnaṃ amhākaṃ gihikālepi bhikkhukālepi ete dātuṃ

---------------------------------------------------------------------------------------------
page228.
Yuttarūpāti ñātīhi dinne cattāro paccaye vissaṭṭhā hutvā
apaccavekkhitvā paribhuñjanti .  satthā taṃ kāraṇaṃ ñatvā bhikkhūnaṃ
mayā dhammadesanaṃ kātuṃ vaṭṭatīti bhikkhū sannipātāpetvā bhikkhave
bhikkhunā nāma ñātīhipi dinnake cattāro paccaye paccavekkhitvā
paribhogo kātabbo apaccavekkhitaparibhogaṃ katvā hi kālaṃ kurumānā
bhikkhū yakkhappetaattabhāvato na muccanti apaccavekkhitaparibhogo
nāmesa visaparibhogasadiso vissāsikena dinnakaṃpi avissāsikena dinnakaṃpi
māretiyeva pubbepi vissāsena dinnakaṃ visaṃ paribhuñjitvā jīvitakkhayaṃ
pattāti vatvā tehi yācito atītaṃ āhari.
     Atīte bārāṇasiyaṃ brahamdatte rajjaṃ kārente bodhisatto
mahāvibhavo seṭṭhī ahosi. Tasseko gopālako kiṭṭhasambādhasamaye
gāvo gahetvā araññaṃ pavisitvā tattha gopallikaṃ katvā rakkhanto
vasati seṭṭhino ca kālena kālaṃ gorasaṃ āharati. Athassa gopālakassa
avidūre sīho nivāsaṃ gaṇhi. Gāvīnaṃ sīhasantāsena milātānaṃ
khīraṃ maṇḍaṃ ahosi. Atha naṃ ekadivasaṃ sappiṃ ādāya āgataṃ
seṭṭhī pucchi kinnu kho samma gopālaka maṇḍaṃ sappīti. So
taṃ kāraṇaṃ ācikkhi. Atthi pana samma tassa sīhassa katthaci
paṭibaddhoti. Atthi sāmi ekāya migamātukāya saddhiṃ saṃsaggoti.
Sakkā pana taṃ gāhāpetunti. Sakkā sāmīti. Tenahi
taṃ gahetvā tassā nalāṭato paṭṭhāya sarīre lomāni visena
punappunaṃ rajitvā sukkhāpetvā dve tayo divase atikkamitvā

---------------------------------------------------------------------------------------------
page229.
Taṃ migamātukaṃ vissajjehi so tassā sinehena sarīraṃ lehitvā
jīvitakkhayaṃ pāpuṇissati athassa cammanakhadāṭhā ceva maṃsañca gahetvā
āgaccheyyāsīti halāhalavisaṃ datvā uyyojesi. Gopālako jālaṃ
khipitvā upāyena taṃ migamātukaṃ gahetvā tathā akāsi. Sīho taṃ
disvā balavasinehena tassā sarīraṃ lehitvā jīvitakkhayaṃ pāpuṇi.
Gopālakopi cammādīni gahetvā bodhisattassa santikaṃ agamāsi.
     Bodhisatto taṃ kāraṇaṃ ñatvā paresu sineho nāma na
kātabbo evaṃ balasampannopi sīho migarājā kilesavasena saṃsaggaṃ
nissāya migamātukāya sarīraṃ lehanto visaparibhogaṃ katvā jīvitakkhayaṃ
pattoti vatvā sampattaparisāya dhammaṃ desento imaṃ gāthamāha
        na vissase avissaṭṭhe    vissaṭṭhepi na vissase
        vissāsā bhayamanveti     sīhaṃva migamātukāti.
     Tatrāyaṃ saṅkhepattho yo pubbe sabhayo attani avissaṭṭho
ahosi tasmiṃ avissaṭṭhe yo pubbepi nibbhayo attani
vissāsikoyeva tasmiṃ vissaṭṭhepi na vissase neva vissāsaṃ kareyya.
Kiṃkāraṇā. Vissāsā bhayamanvetīti yo hi mittepi amittepi
vissāso tato  bhayameva āgacchati. Kathaṃ. Sīhaṃva migamātukāti
yathā mittasanthavavasena katavissāsāya migamātukāya santikā sīhassa
bhayaṃ anventaṃ upagataṃ sampattanti attho yathā vā vissāsavasena
sīhaṃ migamātukā anvetukāmā upagatātipi attho.
     Evaṃ bodhisatto sampattaparisāya dhammaṃ desetvā dānādīni

---------------------------------------------------------------------------------------------
page230.
Puññāni katvā yathākammaṃ gato.
     Satthā imaṃ dhammadesanaṃ āharitvā jātakaṃ samodhānesi tadā
mahāseṭṭhī ahameva ahosīti.
                  Vissāsabhojanajātakaṃ tatiyaṃ.
                       ---------
                     4. Lomahaṃsajātakaṃ
     sotatto sosītoti idaṃ satthā vesāliṃ upanissāya
pāṭikārāme viharanto sunakkhattaṃ ārabbha kathesi.
     Ekasmiṃ hi samaye sunakkhatto satthu upaṭṭhāko hutvā
pattacīvaramādāya vicaramāno korakkhattiyassa dhammaṃ rocetvā dasabalassa
pattacīvaraṃ niyyādetvā korakkhattiyaṃ nissāya tassa kālakañjikaasurayoniyaṃ
nibbattakāle gihī hutvā natthi samaṇassa gotamassa
uttarimanussadhammo alamariyañāṇadassanaviseso takkapariyāhataṃ samaṇo
gotamo dhammaṃ desesi vīmaṃsānucaritaṃ sayaṃpaṭibhāṇaṃ yassa ca khvassa
atthāya dhammo desito so na niyyāti takkarassa sammādukkhakkhayāyāti
vesāliyaṃ tiṇṇaṃ pākārānamantare vicaranto satthu
avaṇṇaṃ bhāsati. Athāyasmā sārīputto piṇḍāya caranto tasseva
avaṇṇaṃ bhāsantassa sutvā piṇḍapātappaṭikkanto tamatthaṃ bhagavato
ārocesi. Bhagavā kodhano sārīputta sunakkhatto moghapuriso
kodhavaseneva evamāha mahākodhavasenāpi so na niyyāti takkarassa

---------------------------------------------------------------------------------------------
page231.
Sammādukkhakkhayāyāti vadanto ajānitvāpi mayhaṃ aguṇameva bhāsati
na kho pana so moghapuriso mayhaṃ guṇaṃ jānāti mayhañhi
sārīputta cha abhiññā nāma atthi ayampi me uttarimanussadhammova
dasabalāni atthi catuvesārajjañāṇaṃ atthi catuyyoniparicchedakañāṇaṃ
atthi pañcagatiparicchedakañāṇaṃ atthi ayampi me uttarimanussadhammova
evaṃ uttarimanussadhammasamannāgatampana maṃ yo evaṃ vadeyya
natthi samaṇassa gotamassa uttarimanussadhammoti so taṃ vācaṃ
appahāya taṃ cittaṃ appahāya taṃ diṭṭhiṃ appaṭinissajjitvā yathābhataṃ
nikkhitto evaṃ nirayeti evaṃ attano vijjamānaṃ uttarimanussadhammassa
guṇaṃ kathetvā sunakkhatto kira  sārīputta korakkhattiyassa
dukkarakārikāya micchātape pasanno pasīdanto na pana mayieva pasīdituṃ
vaṭṭati ahañhi ito ekanavutikappamatthake atthi nu kho ettha
sāroti bāhirakamicchātapaṃ vīmaṃsanto caturaṅgasamannāgataṃ brahmacariyavāsaṃ
vasiṃ tapassī sudaṃ homi paramatapassī lūkho sudaṃ homi paramalūkho
jegucchī sudaṃ homi paramajegucchī pavivitto sudaṃ homi
paramapavivittoti vatvā therena yācito atītaṃ āhari.
     Atīte ekanavutikappamatthake bodhisatto bāhirakatapaṃ vīmaṃsissāmīti
ājīvakapabbajjaṃ pabbajitvā acelako ahosi rajojalliko pavivitto
ahosi ekavihārī manusse disvā migo viya palāyi mahāvikatibhojano
ahosi vacchagomayādīni paribhuñjitvā appamādavihāratthāya
araññe ekasmiṃ bhiṃsanake vanasaṇḍe vihāsi tasmiṃ viharanto

---------------------------------------------------------------------------------------------
page232.
Himapātasamaye antaraṭṭhake rattiṃ vanasaṇḍā nikkhamitvā abbhokāse
viharitvā suriye uggate vanasaṇḍaṃ pavisati. So yathā rattiṃ
abbhokāse himodakena tinto tatheva divā vanasaṇḍato
paggharantehi udakavindūhi temiyati evaṃ ahorattaṃ sītadukkhaṃ anubhoti
gimhānaṃ pana pacchime māse divā abbhokāse viharitvā rattiṃ
vanasaṇḍaṃ pavisati. So yathā divā abbhokāse ātapena pariḷāhaṃ
patto tatheva rattiṃ nivāte vanasaṇḍe pariḷāhaṃ pāpuṇāti.
Sarīrā sedadhārā muccanti. Athassa pubbe assutapubbā ayaṃ
gāthā paṭibhāsi
         sotatto sosīto gato     eko bhiṃsanake vane
         naggo na caggimāsīno      esanāpasuto munīti.
     Tattha sotattoti suriyasantāpena sutatto. Sosītoti
himodakena susīto suṭṭhu tinto. Eko bhiṃsanake vaneti yattha
paviṭṭhānaṃ yebhuyyena lomāni haṃsanti tathārūpe bhiṃsanake vanasaṇḍe
eko adutiyova ahosinti dīpeti. Naggo na caggimāsīnoti
naggo na ca aggimāsīno vātasītena pīḷiyamānopi neva
nivāsanapārupanādīni na aggiṃ āgamma nisīdinti dīpeti. Esanāpasutoti
abrahmacariyepi tasmiṃ brahmacariyasaññī hutvā brahmacariyañcevetaṃ
esanā ca gavesanā ca upāyo brahmalokassāti evaṃ tāya
brahmacariyesanāya pasuto anuyutto ussukkaṃ āpanno ahosinti
dasseti. Munīti muni kho esa monatthāya paṭipannoti evaṃ

---------------------------------------------------------------------------------------------
page233.
Lokena sambhāvito ahosinti dīpeti.
     Evaṃ caturaṅgasamannāgatampana brahmacariyaṃ caritvā bodhisatto
aruṇakāle upaṭṭhitaṃ nirayanimittaṃ disvā idaṃ vattasamādānaṃ niratthakanti
ñatvā taṃ khaṇaññeva taṃ laddhiṃ bhinditvā sammādiṭṭhiṃ gahetvā
devaloke nibbatti.
     Satthā imaṃ dhammadesanaṃ āharitvā jātakaṃ samodhānesi ahaṃ
tena samayena  so ājīvako ahosinti.
                   Lomahaṃsajātakaṃ catutthaṃ.
                       --------
                    5. Mahāsudassanajātakaṃ
     aniccā vata saṅkhārāti idaṃ satthā parinibbānamañcake nipanno
ānandattherassa mā bhagavā imasmiṃ khuddakanagaraketi vacanaṃ ārabbha
kathesi.
     Tathāgate hi jetavane viharante sārīputtatthero kattikapuṇṇamāyaṃ
nālakagāmake jāto varake parinibbāyi. Mahāmoggallāno
kattikamāsasseva kāḷapakkhe āmāvasiyaṃ parinibbāyi. Evaṃ parinibbute
aggasāvakayuge ahampi kusinārāyaṃ parinibbāyissāmīti anupubbena
cārikaṃ caramāno tattha gantvā yamakasālānamantare uttarasīsake
mañcake anuṭṭhānaseyyāya nipajji. Atha naṃ āyasmā ānandatthero

---------------------------------------------------------------------------------------------
page234.
Mā bhante bhagavā imasmiṃ khuddakanagarake visame ujjaṅgalanagarake
sākhānagarake parinibbāyi aññesaṃ campākarājagahādīnaṃ mahānagarānaṃ
aññatarasmiṃ bhagavā parinibbāyatūti yāci. Satthā mā ānanda
imaṃ khuddakanagarakaṃ ujjaṅgalanagarakaṃ sākhānagarakanti vadesi ahaṃ pubbe
sudassanacakkavattirājakāle imasmiṃ nagare vasiṃ tadā idaṃ dvādasayojanikena
ratanappākārena parikkhittaṃ mahānagaraṃ ahosīti vatvā therena
yācito atītaṃ āharanto mahāsudassanasuttaṃ kathesi.
     Tadā pana mahāsudassanaṃ sudhammappāsādā otaritvā avidūre
sattaratanamaye tālavane paññatte tasmiṃ kappiyamañcake dakkhiṇena
passena anuṭṭhānaseyyāya nipannaṃ disvā imāni te deva
caturāsītinagarasahassāni kusāvatīrājadhānippamukhāni ettha chandaṃ karohīti
subhaddāya deviyā vutte mahāsudassano  mā devi evaṃ avaca atha
kho ettha chandaṃ vinehi mā apekkhaṃ akāsīti evaṃ maṃ ovadāti
vatvā kiṃkāraṇā devāti pucchito ajjāhaṃ kālakiriyaṃ karissāmīti
āha. Atha naṃ devī rodamānā akkhīni puñchitvā kicchena kasirena
tathā vatvā rodi paridevi. Sesāpi caturāsītisahassā itthiyo
rodiṃsu parideviṃsu. Amaccādīsupi ekopi adhivāsetuṃ nāsakkhi.
Sabbepi rodiṃsu. Bodhisatto alaṃ bhaṇe mā saddamakaritthāti
sabbe nivāretvā deviṃ āmantetvā mā tvaṃ devi rodi mā
paridevi tilamattopi hi saṅkhāro nicco nāma natthi sabbe
aniccā bhedanadhammāevāti deviṃ ovadanto imaṃ gāthamāha

---------------------------------------------------------------------------------------------
page235.
         Aniccā vata saṅkhārā   uppādavayadhammino
         uppajjitvā nirujjhanti   tesaṃ vūpasamo sukhoti.
     Tattha aniccā vata saṅkhārāti bhadde subhaddādevi yattakehi
paccayehi samāgantvā katā khandhāyatanādayo saṅkhārā sabbe te
aniccāyeva nāma. Etesu hi rūpaṃ aniccaṃ .pe. Viññāṇaṃ aniccaṃ
cakkhuṃ aniccaṃ .pe. Dhammā aniccā yaṅkiñci saviññāṇakāviññāṇakaṃ
ratanaṃ sabbantaṃ aniccameva iti aniccā vata
saṅkhārāti gaṇha. Kasmā. Uppādavayadhamminoti sabbe hete
uppādadhammino ceva vayadhammino ca uppajjanabhijjanasabhāvāyeva
tasmā aniccāti veditabbā. Yasmā pana aniccā tasmā
uppajjitvāva nirujjhanti uppajjitvā ṭhitiṃ patvāpi
nirujjhantiyeva sabbeva hete nibbattamānā uppajjanti nāma bhijjamānā
nirujjhanti nāma tesaṃ uppāde satiyeva ṭhiti nāma hoti ṭhitiyā
satiyeva bhaṅgo nāma hoti na hi anuppannassa ṭhiti nāma
ṭhitaṃ abhijjanakannāma atthi iti sabbepi saṅkhārā tīṇi khaṇāni
patvā tattha tattheva nirujjhanti tasmā sabbepime aniccā khaṇikā
ittarā addhuvā pabhaṅguṇā calitā samīritā anaddhaniyā pāyātā
tāvakālikā nissārā tāvakālikaṭṭhena māyāmarīcipheṇasadisā tesu bhadde
subhaddādevi kasmā sukhasaññaṃ uppādesi evaṃ na gaṇha. Tesaṃ
vūpasamo sukhoti sabbavaṭṭavūpasamanato tesaṃ vūpasamo nāma nibbānaṃ
tadevetaṃ bhadde ekantato sukhaṃ aññaṃ sukhaṃ nāma natthīti.

---------------------------------------------------------------------------------------------
page236.
     Evaṃ mahāsudassano amatamahānibbānena desanāya kūṭaṃ gahetvā
avasesassāpi mahājanassa dānaṃ detha sīlaṃ rakkhatha uposathakammaṃ
karothāti ovādaṃ datvā devalokaparāyano ahosi.
     Satthā imaṃ dhammadesanaṃ āharitvā jātakaṃ samodhānesi tadā
subhaddā devī rāhulamātā ahosi pariṇāyakaratanaṃ rāhulo ahosi
sesaparisā buddhaparisā mahāsudassano pana ahamevāti.
                  Mahāsudassanajātakaṃ pañcamaṃ.
                       --------
                     6. Telapattajātakaṃ
     samatittikaṃ anavasesakanti idaṃ satthā sumbharaṭṭhe setakaṃ nāma
nigamaṃ upanissāya aññatarasmiṃ vanasaṇḍe viharanto janapadakalyāṇisuttaṃ
ārabbha kathesi.
     Tatra hi bhagavā seyyathāpi bhikkhave janapadakalyāṇī janapadakalyāṇīti
kho bhikkhave mahājanakāyo sannipateyya. Sā kho panesā
janapadakalyāṇī paramapāsāvinī nacce paramapāsāvinī gīte
janapadakalyāṇī naccati gāyatīti kho bhikkhave bhiyyoso mattāya mahājanakāyo
sannipateyya. Atha puriso āgaccheyya jīvitukāmo sukhakāmo
dukkhapaṭikūlo. Tamenaṃ evaṃ vadeyya ayante ambho purisa
samatittiko telapatto antare ca mahājanakāyassa antare ca
janapadakalyāṇiyā haritabbo puriso ca taṃ ukkhittāsiko ṭhito piṭṭhito

---------------------------------------------------------------------------------------------
page237.
Piṭṭhito anubandhissati yattheva taṃ thokaṃpi chaḍḍessasi tattheva
te siraṃ pātessāmīti. Taṃ kiṃ maññatha bhikkhave api nu kho
so puriso amuṃ telapattaṃ amanasikaritvā bahiddhā pamādaṃ
āhareyyāti. No hetaṃ bhante. Upamā kho myāyaṃ bhikkhave katā
atthassa viññāpanāya ayamettha attho samatittikotelapattoti
kho bhikkhave kāyagatāyetaṃ satiyā adhivacanaṃ. Tasmātiha bhikkhave
evaṃ sikkhitabbaṃ kāyagatā no sati bhāvitā bhavissati susamāraddhāti
evañhi vo bhikkhave sikkhitabbanti idaṃ janapadakalyāṇisuttaṃ sātthaṃ
sabyañjanaṃ kathesi.
     Tatthāyaṃ saṅkhepattho janapadakalyāṇīti janapadamhi kalyāṇī
uttamā chassarīradosavirahitā pañcakalyāṇasamannāgatā sā hi yasmā
nātidīghā nātirassā nātikīsā nātithūlā nātikāḷā nāccodātā
atikkantā mānusakaṃ vaṇṇaṃ appattā devavaṇṇaṃ tasmā
chassarīradosavirahitā nāma sā hi yasmā chavikalyāṇaṃ maṃsakalyāṇaṃ
nahārukalyāṇaṃ aṭṭhikalyāṇaṃ vayakalyāṇanti imehi ca pañcahi kalyāṇehi
samannāgatā pañcakalyāṇasamannāgatā nāma. Tassā hi āgantuko
bhāsakiccannāma natthi attano sarīrobhāseneva dvādasahatthe ṭhāne
ālokaṃ karoti piyaṅgusamā vā hoti suvaṇṇasamā vā hoti ayamassā
chavikalyāṇatā. Cattāro panassā hatthapādā mukhapariyosānañca
lākhārasaparikammakataṃ viya rattappavāḷarattakambalasadisaṃ hoti ayamassā
maṃsakalyāṇatā. Vīsatinakhapattāni maṃsato amuttaṭṭhāne lākhārasapūritāni

---------------------------------------------------------------------------------------------
page238.
Viya muttaṭṭhāne khīradhārasadisāni ayamassā nahārukalyāṇatā.
Dvattiṃsa dantā suphussitā sudhotaṭṭhapitavajirapantī viya khāyanti
ayamassā aṭṭhikalyāṇatā. Vīsavassasatikāpi pana samānā
soḷasavassuddesikā viya hoti nibbalipalitā ayamassā vayakalyāṇatā.
Paramapāsāvinīti ettha pana pasavanaṃ pasavo pavattatīti attho.
Pasavoeva pāsāvo. Paramo pāsāvo paramapāsāvo. So
assā atthīti paramapāsāvinī. Nacce vā gīte vā uttamappavatti
seṭṭhakiriyā uttamameva naccaṃ naccati gītañca gāyatīti vuttaṃ
hoti. Atha puriso āgaccheyyāti na attano ruciyā āgaccheyya.
Ayampanettha adhippāyo athettha mahājanamajjhe janapadakalyāṇiyā
naccamānāya sādhu sādhūti sādhukāresu aṅgulipoṭhanesu celukkhepesu
ca pavattamānesu taṃ pavuttiṃ sutvā rājā bandhanāgārato ekaṃ
purisaṃ pakkosāpetvā nigaḷāni bhinditvā samatittikaṃ suparipuṇṇaṃ
telapattaṃ tassa hatthe datvā ubhohi hatthehi daḷhaṃ gāhāpetvā
ekaṃ asihatthaṃ purisaṃ āṇāpesi etaṃ gahetvā janapadakalyāṇiyā
samajjaṭṭhānaṃ gaccha yattheva cesa pamādaṃ āgamma ekampi
telavinduṃ chaḍḍeti tatthevassa sīsaṃ chindāti. So puriso asiṃ
ukkhipitvā taṃ tajjento tattha nesi. So maraṇabhayena tajjito
jīvitukāmatāya pamādavasena taṃ amanasikatvā sakiṃpi akkhīni
ummiletvā taṃ janapadakalyāṇiṃ na olokesi. Evaṃ bhūtapubbamevetaṃ
vatthuṃ. Sutte pana parikappavasenetaṃ vuttanti veditabbaṃ.

---------------------------------------------------------------------------------------------
page239.
Upamā kho myāyanti ettha pana telapattassa tāva kāyagatāya
satiyā opammasaṃsandanaṃ katameva. Ettha pana rājā viya
kammaṃ daṭṭhabbaṃ asi viya kilesā ukkhittāsikapuriso viya
māro telapattahattho puriso viya kāyagatāsatibhāvako
vipassakayogāvacaro.
     Iti bhagavā kāyagatāsatiṃ bhāvetukāmena bhikkhunā telapattahatthena
tena purisena viya satiṃ avissajjetvā appamattena kāyagatāsati
bhāvetabbāti imaṃ suttaṃ āharitvā dasseti. Bhikkhū imaṃ suttañca
atthañca sutvā evamāhaṃsu dukkaraṃ bhante tena purisena kataṃ tathārūpaṃ
janapadakalyāṇiṃ anoloketvā telapattaṃ ādāya gacchantenāti.
Satthā na bhikkhave tena dukkaraṃ kataṃ sukaramevetaṃ kasmā
ukkhittāsikena purisena santajjetvā nīyamānatāya yampana pubbe
paṇḍitā appamādena satiṃ avissajjetvā abhisaṅkhataṃ dibbarūpampi
indriyāni bhinditvā anoloketvāva gantvā rajjaṃ pāpuṇiṃsu etaṃ
dukkaranti vatvā tehi yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tassa rañño puttasatassa sabbakaniṭṭho hutvā nibbattitvā
anupubbena viññutaṃ pāpuṇi. Tadā ca rañño gehe
paccekabuddhā bhuñjanti. Bodhisatto tesaṃ veyyāvaccaṃ karoti. So
ekadivasaṃ cintesi mama bahū bhātaro lacchāmi nu kho ahaṃ imasmiṃ
nagare kulasantakaṃ rajjaṃ udāhu noti. Athassa etadahosi

---------------------------------------------------------------------------------------------
page240.
Paccekabuddhe pucchitvā jānissāmīti. So dutiyadivase paccekabuddhesu
āgatesu dhammakarakaṃ ādāya pānīyaṃ parissāvetvā pāde dhovitvā
telena makkhetvā tesaṃ antare khajjakaṃ khāditvā nisinnakāle vanditvā
ekamantaṃ nisinno tamatthaṃ pucchi. Atha naṃ te avocuṃ kumāra
na tvaṃ imasmiṃ nagare rajjaṃ labhissasi ito pana vīsatiyojanasatamatthake
gandhāraraṭṭhe takkasilānagaraṃ nāma atthi tattha gantuṃ
sakkonto ito sattame divase rajjaṃ lacchasi antarāmagge pana
mahāvattaniaṭviyaṃ paripantho atthi taṃ aṭviṃ pariharitvā gacchantassa
vīsatiyojanasatiko maggo hoti ujuṃ gacchantassa paññāsa yojanāni
honti so hi amanussakantāro nāma tattha yakkhiniyo
antarāmagge gāme ca sālāyo ca māpetvā uparisuvaṇṇatārakavicittavitānaṃ
mahārahaṃ sayanaṃ paññāpetvā nānāvirāgapaṭṭasāṇiyo
parikkhipitvā dibbālaṅkārehi attabhāvaṃ maṇḍetvā sālāsu nisīditvā
gacchante purise madhurāhi vācāhi saṅgaṇhitvā kilantarūpā viya
paññāyatha idhāgantvā nisīditvā pānīyaṃ pivitvā gacchathāti
pakkositvā āgatānaṃ āsanāni datvā attano rūpalīḷhāvilāsehi
palobhetvā kilesavasike katvā attanā saddhiṃ ajjhācāre kate tattheva
ne lohitena paggharantena khāditvā jīvitakkhayaṃ pāpenti rūpagocaraṃ
sattaṃ rūpeneva gaṇhanti saddagocaraṃ sattaṃ madhurena gītavāditasaddena
gandhagocaraṃ sattaṃ dibbagandhehi rasagocaraṃ sattaṃ dibbena
nānaggarasabhojanena phoṭṭhabbagocaraṃ sattaṃ ubhatolohitakūpadhānehi

---------------------------------------------------------------------------------------------
page241.
Dibbasayanehi sace pañca indriyāni bhinditvā tā anoloketvā
satiṃ paccupaṭṭhapetvā gamissasi sattame divase tattha rajjaṃ
lacchasīti. Bodhisatto hotu bhante tumhākaṃ ovādaṃ gahetvā kiṃ
etā olokessāmīti paccekabuddhehi parittaṃ kārāpetvā
parittavālikañceva parittasuttañca ādāya paccekabuddhe ca mātāpitaro
ca vanditvā nivesanaṃ gantvā attano purise āha ahaṃ
takkasilāyaṃ rajjaṃ gahetuṃ gacchāmi tumhe idheva tiṭṭhathāti. Atha naṃ
pañca janā āhaṃsu mayampi anugacchāmāti. Na sakkā tumhehi
anugantuṃ antarāmagge kira yakkhiniyo rūpādigocare manusse
evañcevañca rūpādīhi palobhetvā gaṇhanti mahā paripantho ahampana
attānaṃ takketvā gacchāmīti. Kiṃ pana te deva mayaṃ tumhehi
saddhiṃ gacchantā attano piyāni rūpādīni olokessāma mayampi
tattheva gamissāmāti. Bodhisatto tenahi appamattā hothāti
te pañca jane ādāya paṭipajji.
     Yakkhiniyo gāmādīni māpetvā nisīdiṃsu. Tesu rūpagocaro
puriso tā yakkhiniyo oloketvā rūpārammaṇe paṭibaddhacitto
thokaṃ ohīyi. Bodhisatto kiṃ bho thokaṃ ohīyasīti āha.
Deva pādā me rujjhanti thokaṃ sālāyaṃ nisīditvā āgamissāmīti.
Ambho etā yakkhiniyo mā kho paṭṭhesīti. Yaṃ hoti taṃ hotu
na sakkomi devāti. Tenahi paññāyissasīti. Itare cattāro

---------------------------------------------------------------------------------------------
page242.
Ādāya agamāsi. So rūpagocarako tāsaṃ santikaṃ agamāsi. Tā
attanā saddhiṃ ajjhācāre kate taṃ tattheva jīvitakkhayaṃ pāpetvā
purato gantvā aññaṃ sālaṃ māpetvā nānāturiyāni gahetvā
gāyamānā nisīdiṃsu. Tattha saddagocarako ohīyi. Tampi khāditvā
purato gantvā nānappakāre gandhakaraṇḍake pūretvā āpaṇaṃ
pasāretvā nisīdiṃsu. Tattha gandhagocarako ohīyi. Tampi khāditvā
purato gantvā nānaggarasānaṃ dibbabhojanānaṃ bhājanāni pūretvā
odanaāpaṇaṃ pasāretvā nisīdiṃsu. Tattha rasagocarako ohīyi.
Tampi khāditvā purato gantvā dibbasayanāni paññāpetvā
nisīdiṃsu. Tattha phoṭṭhabbagocarako ohīyi. Tampi khādiṃsu.
     Bodhisatto ekakova ahosi. Athekā yakkhinī atikharamanto
vatāyaṃ ahaṃ taṃ khāditvāva nivattissāmīti bodhisattassa pacchato
pacchato agamāsi. Aṭaviyā parabhāge vanakammikādayo yakkhiniṃ
disvā ayante purato gacchanto puriso kiṃ hotīti pucchiṃsu.
Komārasāmiyo me ayyāti. Ambho ayaṃ evaṃ sukhumālā
pupphadāmasadisā suvaṇṇavaṇṇā kumārikā attano kulaṃ chaḍḍetvā
bhavantaṃ takketvā nikkhantā kasmā etaṃ kilametvā ādāya na
gacchasīti. Nesā ayyā mayhaṃ pajāpati yakkhinī esā etāya
me pañca manussā khāditāti. Ayyā purisā nāma kuddhakāle
attano pajāpatiyo yakkhiniyopi karonti petiyopīti. Yakkhinī
āgacchamānā gabbhinīvaṇṇaṃ dassetvā puna sakiṃ vijātavaṇṇaṃ katvā

---------------------------------------------------------------------------------------------
page243.
Puttaṃ aṅkenādāya bodhisattaṃ anubandhi. Diṭṭhadiṭṭhā purimanayeneva
pucchanti. Bodhisattopi tatheva vatvā gacchanto takkasilaṃ pāpuṇi.
Sā puttaṃ antaradhāpetvā ekikāva anubandhi. Bodhisatto nagaraṃ
gantvā ekissā sālāya nisīdi. Sāpi kho yakkhinī bodhisattassa
tejena pavisituṃ asakkontī dibbarūpaṃ māpetvā sālādvāre
aṭṭhāsi.
     Tasmiṃ samaye takkasilato rājā uyyānaṃ gacchanto taṃ disvā
paṭibaddhacitto hutvā gaccha puccha imissā sassāmikabhāvaṃ vā
assāmikabhāvaṃ vā jānāhīti manussaṃ pesesi. So taṃ upasaṅkamitvā
sassāmikāsīti pucchi. Āma ayya ayaṃ me sālāyaṃ nisinno
sāmikoti. Bodhisatto nesā mayhaṃ pajāpati yakkhinī esā
etāya me pañca manussā khāditāti āha. Sāpi purisā nāma
ayya kuddhakāle yaṃ icchanti taṃ vadantīti āha. So ubhinnampi
vacanaṃ rañño ārocesi. Rājā assāmikabhaṇḍaṃ nāma
rājasantakaṃ hotīti yakkhiniṃ pakkosāpetvā ekahatthipiṭṭhe nisīdāpetvā
nagaraṃ padakkhiṇaṃ katvā pāsādaṃ abhiruyha taṃ aggamahesiṭṭhāne
ṭhapesi. So nhātānuvilitto sāyamāsaṃ bhuñjitvā sirisayanaṃ abhiruhi.
Sāpi yakkhinī attano upakappanakaṃ āhāraṃ āharitvā alaṅkatappaṭiyattā
sirisayane raññā saddhiṃ nipajjitvā rañño rativasena
sukhasamappitassa nipannakāle ekena passena parivattitvā parodi.
Atha naṃ rājā bhadde kiṃ rodasīti pucchi. Deva ahaṃ tumhehi

---------------------------------------------------------------------------------------------
page244.
Magge disvā ānītā tumhākañca gehe bahū itthiyo sāhaṃ
sapatīnaṃ antare vasamānā kathāya uppannāya ko tuyhaṃ mātaraṃ
vā pitaraṃ vā gottaṃ vā jātiṃ vā jānāti tvaṃ antarāmagge
disvā ānītā nāmāti sīse gahetvā nippīḷiyamānā viya maṅku
bhavissāmi sace tumhe sakalaraṭṭhe issariyañca āṇañca mayhaṃ
dadeyyātha koci mayhaṃ cittaṃ kopetvā kathetuṃ na sakkhissatīti.
Bhadde mayhaṃ sakalaraṭṭhavāsino na kiñci honti nāhaṃ etesaṃ
sāmiko ye pana rājānaṃ kopetvā akattabbaṃ karonti
tesaññevāhaṃ sāmiko iminā kāraṇena na sakkā tuyhaṃ sakalaraṭṭhe
issariyañca āṇañca dātunti. Tenahi deva sace raṭṭhe vā
nagare vā āṇaṃ dātuṃ na sakkosi antonivesane antovalañjanakānaṃ
upari mama vase vattanatthāya āṇaṃ dethāti āha. Rājā
dibbaphoṭṭhabbena baddho tassā vacanaṃ atikkamituṃ asakkonto sādhu
bhadde antovalañjanakesu tuyhaṃ āṇaṃ dammi tvaṃ ete attano
vase vattāpehīti āha. Sā sādhūti sampaṭicchitvā rañño
niddaṃ okkantakāle yakkhanagaraṃ gantvā yakkhe pakkositvā attano
rājānaṃ jīvitakkhayaṃ pāpetvā aṭṭhimattaṃ sesetvā sabbaṃ
nahārucammamaṃsalohitaṃ khādi. Avasesayakkhā mahādvārato paṭṭhāya
antonivesane kukkuṭkukkure ādiṃ katvā sabbe khāditvā aṭṭhī sese
akaṃsu. Punadivase dvāraṃ yathāpihitameva disvā manussā pharasūhi
kavāṭe koṭṭetvā anto pavisitvā sabbaṃ nivesanaṃ

---------------------------------------------------------------------------------------------
page245.
Aṭṭhikaparipuṇṇaṃ disvā saccaṃ vata so puriso āha nāyaṃ mayhaṃ pajāpati
yakkhinī esāti rājā pana kiñci ajānitvā taṃ gahetvā attano
bhariyaṃ akāsi sāyaṃ yakkhe pakkositvā sabbajanaṃ khāditvā gatā
bhavissatīti āhaṃsu.
     Bodhisattopi taṃ divasaṃ tassāyeva sālāya parittavālikaṃ sīse
pakkhipitvā parittasuttaṃ parikkhipitvā khaggaṃ gahetvā ṭhitakova aruṇaṃ
uṭṭhāpesi. Manussā sakalarājanivesanaṃ sodhetvā haritupalittaṃ katvā
upari gandhehi vilimpitvā pupphāni vikiritvā pupphadāmāni osāretvā
dhūpaṃ katvā navamālā bandhitvā sammantayiṃsu hiyyo so puriso
dibbarūpaṃ māpetvā pacchato āgacchantiṃ yakkhiniṃ indriyāni bhinditvā
olokanamattampi na akāsi so ativiya uḷārasatto dhitimā
ñāṇasampanno tādise purise raṭṭhaṃ anusāsante sabbaṃ raṭṭhaṃ sukhitaṃ
bhavissati taṃ rājānaṃ karomāti. Atha sabbe amaccā ca nāgarā ca
ekacchandā hutvā bodhisattaṃ upasaṅkamitvā deva tumhe imaṃ rajjaṃ
kārethāti vatvā nagaraṃ pavesetvā ratanarāsimhi ṭhapetvā abhisiñcitvā
takkasilārājānaṃ akaṃsu. So cattāri agatigamanāni vajjetvā dasa
rājadhamme akopetvā dhammena rajjaṃ kārento dānādīni puññāni
katvā yathākammaṃ gato.
     Satthā imaṃ atītaṃ āharitvā abhisambuddho hutvā imaṃ gāthamāha
                  samatittikaṃ anavasekaṃ
                  telapattaṃ yathā parihareyya

---------------------------------------------------------------------------------------------
page246.
                  Evaṃ sacittamanurakkhe  satiyā
                  paṭṭhayāno disaṃ agatapubbanti.
     Tattha samatittikanti antomukhavaṭṭilekhaṃ pāpetvā samabharitaṃ.
Anavasekanti anavasiñcanakaṃ aparissāvanakaṃ katvā. Telapattanti
pakkhittatilatelapattaṃ. Parihareyyāti hareyya ādāya gaccheyya.
Evaṃ sacittamanurakkheti taṃ telabharitapattaṃ viya attano cittaṃ kāyagatāsatiyā
gocare ceva sampayuttassatiyā cāti ubhinnaṃpi dhammānaṃ antare
pakkhipitvā yathā muhuttampi bahiddhā gocare na vikkhipati tathā
paṇḍito yogāvacaro rakkheyya gopeyya. Kiṃkāraṇā. Etassa hi
             dunniggahassa lahuno      yatthakāmanipātino
             cittassa damatho sādhu     cittaṃ dantaṃ sukhāvahanti.
Tasmā
             sududdasaṃ sunipuṇaṃ         yatthakāmanipātinaṃ
             cittaṃ rakkhetha medhāvī    cittaṃ guttaṃ sukhāvahaṃ.
Idaṃ hi
             dūraṅgamaṃ ekacaraṃ        asarīraṃ guhāsayaṃ
             ye cittaṃ saññamessanti   mokkhanti mārabandhanā.
Itarassa pana
             anavaṭṭhitacittassa        saddhammaṃ avijānato
             pariplavappasādassa       paññā na paripūrati.
Cirakammaṭṭhānasahāyassa pana

---------------------------------------------------------------------------------------------
page247.
             Anavassutacittassa        ananvāhatacetaso
             puññapāpappahīnassa       natthi jāgarato bhayaṃ.
Tasmā etaṃ
             phandanaṃ capalaṃ cittaṃ       durakkhaṃ dunnivārayaṃ
             ujuṃ karoti medhāvī      usukārova tejananti.
     Evaṃ ujuṃ karonto sacittamanurakkhe. Paṭṭhayāno disaṃ agatapubbanti
imasmiṃ kāyagatāsatikammaṭṭhāne kammaṃ ārabhitvā anamatagge saṃsāre
agatapubbaṃ disaṃ paṭṭhento pihento vuttanayena sakacittaṃ rakkheyyāti
attho. Kā panesā disā nāma.
            Mātāpitā disā pubbe    ācariyā dakkhiṇā disā
            puttadārā disā pacchā    mittāmaccā ca uttarā
            dāsakammakarā heṭṭhā      uddhaṃ samaṇabrāhmaṇā
            etā disā namasseyya    appamatto kule gihīti
     ettha tāva puttadārādayo disāti vuttā.
                   Disā catasso vidisā catasso
                   uddhaṃ adho dasa disā imāyo
                   kataraṃ disaṃ tiṭṭhati nāgarājā
                   yamaddasā supine chabbisāṇanti
     ettha puratthimādibhedā disāva disāti vuttā.
                   Āgārino annadapānavatthadā
                   avhāyikānampi disaṃ vadanti

---------------------------------------------------------------------------------------------
page248.
                   Esā disā paramā setaketu
                   yaṃ patvā dukkhī sukhino bhavantīti
ettha nibbānaṃ disāti vuttaṃ. Idhāpi tadeva adhippetaṃ. Tañhi khayaṃ
virāganti ādīhi dissati tasmā disāti vuccati. Anamatagge pana
saṃsāre kenaci bālaputhujjanena supinepi agatapubbatāya agatapubbadisā
nāmāti vuttaṃ. Taṃ paṭṭhayantena kāyagatāsatiyā yogo karaṇīyoti.
     Evaṃ satthā nibbānena desanāya kūṭaṃ gahetvā jātakaṃ
samodhānesi tadā rājaparisā buddhaparisā ahesuṃ rajjappattakumāro pana
ahamevāti.
                   Telapattajātakaṃ chaṭṭhaṃ.
                        -------
                     7. Nāmasiddhijātakaṃ
     jīvakañca mataṃ disvāti idaṃ satthā jetavane viharanto ekaṃ
nāmasiddhikaṃ bhikkhuṃ ārabbha kathesi.
     Eko kira kulaputto nāmena pāpako nāma sāsane uraṃ
datvā pabbajito bhikkhūhi ehāvuso pāpaka tiṭṭhāvuso pāpakāti
vuccamāno cintesi loke pāpakaṃ nāma lāmakaṃ kāḷakaṇṇibhūtanti
vuccati aññaṃ maṅgalappaṭisaṃyuttaṃ nāmaṃ āharāpessāmīti. So
ācariyupajjhāye upasaṅkamitvā bhante mayhaṃ nāmaṃ avamaṅgalaṃ
aññaṃ me nāmaṃ karothāti āha. Atha naṃ te evamāhaṃsu āvuso

---------------------------------------------------------------------------------------------
page249.
Nāmaṃ nāmapaṇṇattimattaṃ nāmena kāci atthasiddhi nāma natthi
attano nāmeneva santuṭṭho hohīti. So punappunaṃ yāciyeva.
Tassāyaṃ nāmasiddhikabhāvo saṅghe pākaṭo jāto. Athekadivasaṃ
dhammasabhāyaṃ sannisinnā bhikkhū kathaṃ samuṭṭhāpesuṃ āvuso asuko
kira bhikkhu nāmasiddhiko maṅgalanāmaṃ āharāpetīti. Satthā dhammasabhaṃ
āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva pubbepi
so nāmasiddhikoyevāti vatvā atītaṃ āhari.
     Atīte takkasilāyaṃ bodhisatto disāpāmokkho ācariyo hutvā
pañca māṇavakasatāni mante vācesi. Tasseko māṇavo pāpako
nāma nāmena. So ehi pāpaka yāhi pāpakāti vuccamāno
cintetvā mayhaṃ nāmaṃ avamaṅgalaṃ aññaṃ nāmaṃ me āharāpessāmīti
ācariyaṃ upasaṅkamitvā ācariya mayhaṃ nāmaṃ avamaṅgalaṃ
aññaṃ nāmaṃ karothāti āha. Atha naṃ ācariyo avoca gaccha
tāta janapadacārikaṃ caritvā attano abhirucitaṃ ekaṃ maṅgalanāmaṃ
gahetvā ehi āgatassa te nāmaṃ parivattetvā aññaṃ nāmaṃ
karissāmīti. So sādhūti pātheyyaṃ gahetvā nikkhanto gāmena
gāmaṃ caranto ekaṃ nagaraṃ pāpuṇi. Tattheveko puriso kālakato
jīvako nāma nāmena. So taṃ ñātijanena āḷāhanaṃ nīyamānaṃ
disvā kinnāma nāmesa purisoti pucchi. Jīvako nāmāti.

---------------------------------------------------------------------------------------------
page250.
Jīvakopi maratīti. Jīvakopi ajīvakopi marati nāmaṃ nāmapaṇṇattimattaṃ
tvañca bālo maññeti. So taṃ kathaṃ sutvā nāme majjhatto
hutvā attano nagaraṃ pāvisi. Athekaṃ dāsiṃ bhatiṃ adadamānaṃ sāmikā
dvāre nisīdāpetvā rajjuyā paharanti. Tassā ca dhanapālīti
nāmaṃ hoti. So antaravīthiyā gacchanto taṃ pothiyamānaṃ disvā
kasmā imaṃ pothethāti pucchi. Bhatiṃ dātuṃ na sakkotīti. Kiṃ
panassā nāmanti. Dhanapālī nāmāti. Nāmena dhanapālīnāmāpi
bhatimattaṃ dātuṃ na sakkotīti. Dhanapāliyopi adhanapāliyopi duggatā
honti nāmaṃ nāmapaṇṇattimattaṃ tvaṃ bālo maññeti. So
nāme majjhattataro hutvā nagarā nikkhamma maggaṃ paṭipanno
antarāmagge maggamūḷhaṃ purisaṃ disvā ayyo kiṃ karonto carasīti
pucchi. Maggamūḷhomhi sāmīti. Kiṃ pana te nāmanti. Panthako
nāmāti. Panthakopi maggamūḷho hotīti. Panthakopi apanthakopi
maggamūḷho hoti nāmaṃ nāmapaṇṇattimattaṃ tvaṃ pana bālo
maññeti. So nāme atimajjhatto hutvā bodhisattassa santikaṃ
gantvā kiṃ tāta nāmaṃ rocetvā āgatosīti vutte ācariya
jīvakāpi nāma maranti ajīvakāpi dhanapāliyopi duggatā honti
dhanapāliyopi panthakāpi maggamūḷhā honti apanthakāpi nāmaṃ
nāmapaṇṇattimattaṃ nāmena siddhi natthi kammeneva siddhi alaṃ
yhaṃ aññena nāmena tadeva me nāmaṃ hotūti āha. Bodhisatto
na diṭṭhañca katañca saṃsandetvā imaṃ gāthamāha

---------------------------------------------------------------------------------------------
page251.
         Jīvakañca mataṃ disvā   dhanapāliñca duggataṃ
         panthakañca vane mūḷhaṃ  pāpako punarāgatoti.
     Tattha punarāgatoti imāni tīṇi kāraṇāni disvā puna
āgato. Rakāro sandhivasena vutto.
     Satthā imaṃ atītaṃ āharitvā na bhikkhave idāneva pubbepesa
nāmasiddhikoyevāti vatvā jātakaṃ samodhānesi tadā nāmasiddhiko
idānipi nāmasiddhikoyeva ācariyaparisā buddhaparisā ācariyo
pana ahamevāti
                   nāmasiddhijātakaṃ sattamaṃ.
                       --------
                     8. Kūṭavāṇijajātakaṃ
     sādhu kho paṇḍito nāmāti idaṃ satthā jetavane viharanto
ekaṃ kūṭavāṇijaṃ ārabbha kathesi.
     Sāvatthiyaṃ hi dve janā ekatova vaṇijjaṃ karontā
bhaṇḍasakaṭenādāya janapadaṃ gantvā laddhalābhā paccagamiṃsu. Tesu
kūṭavāṇijo cintesi ayaṃ bahū divase dubbhojanena dukkhaseyyāya
kilamanto idāni attano ghare nānaggarasehi yāvadatthaṃ subhojanaṃ
bhuñjitvā ajīrakena marissati athāhaṃ imaṃ bhaṇḍaṃ tayo koṭṭhāse
katvā ekaṃ tassa dārakānaṃ dassāmi dve koṭṭhāse attano
gahessāmīti. So ajja bhājessāma sve bhājessāmāti

---------------------------------------------------------------------------------------------
page252.
Bhaṇḍaṃ bhājetuṃ na icchi. Atha naṃ paṇḍitavāṇijo akāmakaṃ
nippīḷetvā bhājāpetvā vihāraṃ gantvā satthāraṃ vanditvā
katappaṭisaṇṭhāro atipapañco te kato idhāgantvāpi cirena
buddhupaṭṭhānaṃ āgatosīti vutte taṃ pavuttiṃ bhagavato ārocesi. Satthā
na kho esa upāsaka idāneva kūṭavāṇijo pubbepi kūṭavāṇijoyeva
idāni pana taṃ vañcetukāmo jāto pubbepi paṇḍitepi vañcetuṃ
na ussahīti vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
bārāṇasiyaṃ vāṇijakule nibbatti. Nāmagahaṇadivase cassa paṇḍitoti
nāmaṃ akaṃsu. So vayappatto aññena vāṇijakena saddhiṃ ekato
hutvā vaṇijjaṃ karoti. Tassa atipaṇḍitoti nāmaṃ ahosi. Te
pana bārāṇasito pañcahi sakaṭasatehi bhaṇḍaṃ ādāya janapadaṃ gantvā
vaṇijjaṃ katvā laddhalābhā puna bārāṇasiṃ āgamiṃsu. Atha nesaṃ
bhaṇḍaṃ bhājanakāle atipaṇḍito āha mayā dve koṭṭhāsā
laddhabbāti. Kiṃkāraṇāti. Tvaṃ paṇḍito ahaṃ atipaṇḍito
paṇḍito ekaṃ laddhuṃ arahati atipaṇḍito dveti. Nanu amhākaṃ
dvinnampi bhaṇḍamūlampi goṇādayopi samasamāyeva tvaṃ kasmā
dve koṭṭhāse laddhuṃ arahasīti. Atipaṇḍitabhāvenāti. Evaṃ
te kathaṃ vaḍḍhetvā kalahaṃ akaṃsu. Tato atipaṇḍito attheko
upāyoti cintetvā attano pitaraṃ ekasmiṃ susirarukkhe pavesetvā
tvaṃ amhesu āgatesu atipaṇḍito dve koṭṭhāse laddhuṃ arahasīti

---------------------------------------------------------------------------------------------
page253.
Vadeyyāsīti vatvā bodhisattaṃ upasaṅkamitvā samma mayhaṃ dvinnaṃ
koṭṭhāsānaṃ yuttabhāvaṃ vā ayuttabhāvaṃ vā esā rukkhadevatā
jānāti ehi taṃ pucchissāmāti taṃ tattheva netvā ayye
rukkhadevatā amhākaṃ aṭṭaṃ pacchindāhīti āha. Athassa pitā saraṃ
parivattetvā tenahi kathethāti āha. Ayye ayaṃ paṇḍito
ahaṃ atipaṇḍito amhehi ekato vohāro kato tattha tena
kiṃ laddhabbanti. Paṇḍitena eko koṭṭhāso atipaṇḍitena
dve koṭṭhāsā laddhabbāti. Bodhisatto evaṃ vinicchitaṃ aṭṭaṃ
sutvā idāni devatābhāvaṃ vā adevatābhāvaṃ vā jānissāmīti
palāsaṃ āharitvā susiraṃ pūretvā aggiṃ adāsi. Atipaṇḍitassa
pitā jālāya phuṭṭhakāle aḍḍhajjhāmena sarīrena dayhamāno upari
āruyha sākhaṃ gahetvā olambento bhūmiyaṃ patitvā imaṃ gāthamāha
         sādhu kho paṇḍito nāma     na tveva atipaṇḍito
         atipaṇḍitena puttena       panamhi upakuṭṭhitoti.
     Tattha sādhu kho paṇḍito nāmāti imasmiṃ loke paṇḍiccena
samannāgato kāraṇākāraṇaṃ ñatvā puggalo sādhu sobhano.
Atipaṇḍitoti nāmamattena atipaṇḍito kūṭapuriso na tveva varaṃ.
Panamhi upakuṭṭhitoti thokenamhi jhāmo aḍḍhajjhāmatova muttoti
attho.
     Te ubhopi majjhe bhinditvā samaṃyeva koṭṭhāsaṃ gaṇhitvā
yathākammaṃ gatā.

---------------------------------------------------------------------------------------------
page254.
     Satthā pubbepesa kūṭavāṇijoyevāti imaṃ atītaṃ āharitvā
jātakaṃ samodhānesi tadā kūṭavāṇijo paccuppannepi kūṭavāṇijova
paṇḍitavāṇijo pana ahamevāti.
                   Kūṭavāṇijajātakaṃ aṭṭhamaṃ.
                       --------
                     9 Parosahassajātakaṃ
     parosahassampi samāgatānanti idaṃ satthā jetavane viharanto
puthujjanapañcakapañhaṃ ārabbha kathesi.
     Vatthu sarabhaṅgajātake āvibhavissati. Ekasmiṃ pana samaye
bhikkhū dhammasabhāyaṃ sannipatitvā āvuso dasabalena saṅkhittena kathitaṃ
dhammasenāpati sārīputto vitthārena byākāsīti therassa guṇaṃ
kathayamānā nisīdiṃsu. Satthā āgantvā kāya nuttha bhikkhave
etarahi kathāya sannisinnāti pucchitvā imāya nāmāti vutte na
bhikkhave sārīputto idāneva mayā saṅkhittena bhāsitaṃ vitthārena
byākaroti pubbepi byākarosiyevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
udiccabrāhmaṇakule nibbattitvā vayappatto takkasilāyaṃ
sabbasippāni uggaṇhitvā kāme pahāya isipabbajjaṃ  pabbajitvā
pañcābhiññā aṭṭha samāpattiyo nibbattetvā himavante vihāsi.
Parivārāpissa pañca tāpasasatāni ahesuṃ. Athassa jeṭṭhantevāsiko

---------------------------------------------------------------------------------------------
page255.
Vassārattasamaye upaḍḍhaṃ isigaṇaṃ ādāya loṇambilasevanatthāya
manussapathaṃ agamāsi. Tadā bodhisattassa kālakiriyasamayo jāto.
Atha naṃ antevāsikā ācariya kataro vo guṇo laddhoti adhigamaṃ
pucchiṃsu. So natthi kiñcīti vatvā ābhassarabrahmaloke nibbatti.
Bodhisattā hi arūpasamāpattilābhino hutvāpi abhabbaṭṭhānattā arūpabhave
na nibbattanti. Antevāsikā ācariyassa adhigamo natthīti āḷāhane
sakkāraṃ na kariṃsu. Jeṭṭhantevāsiko āgantvā kahaṃ ācariyoti
pucchitvā kālakatoti sutvā api ācariyaṃ adhigamaṃ pucchitthāti
āha. Āma pucchimhāti. Kiṃ kathesīti. Natthi kiñcīti tena
vuttanti athassa amhehi sakkāro na katoti āhaṃsu.
Jeṭṭhantevāsiko tumhe ācariyassa vacanatthaṃ na jānātha
ākiñcaññāyatanasamāpattilābhī ācariyoti āha. Te tasmiṃ punappunaṃ
kathentepi na saddahiṃsu. Bodhisatto taṃ kāraṇaṃ ñatvā andhabālā mama
jeṭṭhantevāsikassa na saddahanti imaṃ tesaṃ kāraṇaṃ pākaṭaṃ karissāmīti
brahmalokā āgantvā assamapadamatthake mahantena ānubhāvena
ākāse ṭhatvā jeṭṭhantevāsikassa paññānubhāvaṃ vaṇṇento imaṃ
gāthamāha
              parosahassampi samāgatānaṃ
              kandeyyu te vassasataṃ apaññā
              ekova seyyo puriso sapañño
              yo bhāsitassa vijānāti atthanti.

---------------------------------------------------------------------------------------------
page256.
     Tattha parosahassampīti atirekasahassampi. Samāgatānanti
sannipatitānaṃ bhāsitassa atthaṃ jānituṃ asakkontānaṃ bālānaṃ.
Kandeyyu te vassasataṃ apaññāti te evaṃ samāgatā appaññā
ime bālā tāpasā viya vassasatampi vassasahassampi vassasatasahassampi
rodeyyuṃ parideveyyuṃ rodamānāpi pana atthaṃ vā kāraṇaṃ vā neva
jāneyyunti dīpeti. Ekova seyyo puriso sapaññoti evarūpānaṃ
bālānaṃ parosahassatopi eko paṇḍitapurisova seyyo varataroti
attho. Kīdiso sappaññoti. Yo bhāsitassa vijānāti atthaṃ
ayaṃ jeṭṭhantevāsiko viyāti.
     Evaṃ mahāsatto ākāse ṭhitova dhammaṃ desetvā tāpasagaṇaṃ
bujjhāpetvā brahmalokameva gato. Tepi tāpasā jīvitapariyosāne
brahmalokaparāyanā ahesuṃ.
     Satthā imaṃ dhammadesanaṃ āharitvā jātakaṃ samodhānesi tadā
jeṭṭhantevāsiko sārīputto ahosi mahābrahmā pana ahamevāti.
                   Parosahassajātakaṃ navamaṃ.
                       --------

---------------------------------------------------------------------------------------------
page257.
                     10 Asātarūpajātakaṃ
     asātaṃ sātarūpenāti idaṃ satthā kuṇḍiyanagaraṃ upanissāya
kuṇḍadhānavane viharanto koliyarājadhītaraṃ suppavāsaṃ upāsikaṃ ārabbha
kathesi.
     Sā hi tasmiṃ samaye satta vassāni kucchinā gabbhaṃ pariharitvā
sattāhaṃ mūḷhagabbhā ahosi. Adhimattā vedanā pavattiṃsu. Sā
evaṃ adhimattā vedanābhitunnāpi sammāsambuddho vata so bhagavā
yo evarūpassa dukkhassa pahānāya dhammaṃ desesi supaṭipanno vatassa
bhagavato sāvakasaṅgho yo evarūpassa dukkhassa pahānāya paṭipanno
sukhaṃ vata nibbānaṃ yattheva rūpaṃ dukkhaṃ natthīti imehi tīhi vitakkehi
dukkhaṃ adhivāsesi. Sā sāmikaṃ pakkosāpetvā tañca attano
pavuttiṃ vandanasāsanañca ārocetuṃ satthu santikaṃ pesesi. Satthā
vandanasāsanaṃ sutvāva sukhinī hotu suppavāsā koliyadhītā sukhinī
arogā arogaṃ puttaṃ vijāyatūti āha. Saha vacanāva pana bhagavato
suppavāsā koliyadhītā sukhinī arogā arogaṃ puttaṃ vijāyi.
Athassā sāmiko gehaṃ gantvā taṃ vijātaṃ disvā acchariyaṃ vata
bhoti ativiya tathāgatassānubhāvoti acchariyabbhutacittajāto ahosi.
Suppavāsāpi puttaṃ vijāyitvā sattāhaṃ buddhappamukhassa bhikkhusaṅghassa
mahādānaṃ dātukāmā puna nimantanatthāya taṃ pesesi. Tena kho

---------------------------------------------------------------------------------------------
page258.
Pana samayena mahāmoggallānassa upaṭṭhākena buddhappamukho
bhikkhusaṅgho nimantito hoti. Satthā suppavāsāya dānassa
okāsadānatthāya therassa santikaṃ pesetvā taṃ saññāpetvā sattāhaṃ
tassā dānaṃ paṭiggahesi saddhiṃ bhikkhusaṅghena.
     Sattame pana divase suppavāsā puttaṃ sīvalikumāraṃ maṇḍetvā
satthārañca bhikkhusaṅghañca vandāpesi. Tasmiṃ paṭipāṭiyā
sārīputtattherassa santikaṃ nīte thero tena saddhiṃ kacci te sīvali
khamanīyanti paṭisaṇṭhāraṃ akāsi. So kuto me bhante sukhaṃ svāhaṃ
satta vassāni lohakumbhiyaṃ vasinti therena saddhiṃ evarūpaṃ kathaṃ kathesi.
Suppavāsā tassa vacanaṃ sutvā sattāhaṃ jāto mama putto anubuddhena
dhammasenāpatinā saddhiṃ mantetīti  somanassappattā ahosi. Satthā
api nu suppavāse aññepi evarūpe putte icchasīti āha. Sace
bhante evarūpe aññe satta putte labheyyaṃ iccheyyāmevāhanti.
Satthā udānaṃ udānetvā anumodanaṃ katvā pakkāmi. Sīvalikumāropi
kho sattavassikakāleyeva sāsane uraṃ datvā pabbajitvā
paripuṇṇavasso upasampadaṃ labhitvā puññavā lābhaggayasaggappatto hutvā
paṭhaviṃ unnādetvā arahattaṃ patvā puññavantānaṃ antare
etadaggaṭṭhānaṃ pāpuṇi. Athekadivasaṃ bhikkhū dhammasabhāyaṃ sannipatitvā
āvuso sīvalitthero nāma evarūpo mahāpuñño paṭṭhitapaṭṭhano
pacchimabhavikasatto satta vassāni lohakumbhiyaṃ vasi sattāhaṃ
mūḷhagabbhabhāvaṃ āpajji aho mātā mahantaṃ dukkhaṃ anubhavi te kinnu

---------------------------------------------------------------------------------------------
page259.
Kho kammamakaṃsūti kathaṃ samuṭṭhāpesuṃ. Satthā tattha gantvā kāya
nuttha bhikkhave etarahi kathāya sannisinnāti pucchitvā imāya nāmāti
vutte bhikkhave sīvalino mahāpuññavatova satta vassāni lohakumbhiyaṃ
nivāso ca sattāhaṃ mūḷhagabbhabhāvappatti ca attanā katakammamūlakāva
tassā suppavāsāyapi satta vassāni kucchinā gabbhapariharaṇadukkhañca
sattāhaṃ mūḷhagabbhadukkhañca attanā katakammamūlakamevāti vatvā tehi
yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tassa aggamahesiyā kucchismiṃ paṭisandhiṃ gaṇhitvā vayappatto
takkasilāyaṃ sabbasippāni uggaṇhitvā pitu accayena dhammena rajjaṃ
kāresi. Tasmiṃ samaye kosalarājā mahantena balena āgantvā
bārāṇasiṃ gahetvā taṃ rājānaṃ māretvā tasseva aggamahesiṃ
attano aggamahesiṃ akāsi. Bārāṇasīrañño pana putto pitu
maraṇakāle niddhamanadvārena palāyitvā balaṃ saṃharitvā bārāṇasiṃ
āgantvā avidūre nisīditvā tassa rañño paṇṇaṃ pesesi rajjaṃ
vā detu yuddhaṃ vāti. So yuddhaṃ dammīti paṭipaṇṇaṃ pesesi.
Rājakumārassa pana mātā taṃ sāsanaṃ sutvā yuddhena kammaṃ natthi
tassa satta divasāni sañcāraṃ pacchinditvā bārāṇasīnagaraṃ parivāretu
tato dārudakabhattaparikkhayena kilantamanussaṃ nagaraṃ vināva yuddhena
gaṇhissatīti paṇṇaṃ pesesi. So mātu sāsanaṃ sutvā satta
divasāni sañcāraṃ pacchinditvā nagaraṃ rundhi. Nāgarā sañcāraṃ

---------------------------------------------------------------------------------------------
page260.
Alabhamānā sattame divase tassa rañño sīsaṃ gahetvā kumārassa
adaṃsu. Kumāro nagaraṃ pavisitvā rajjaṃ gahetvā āyuhapariyosāne
yathākammaṃ gato.
     So etarahi satta divasāni sañcāraṃ pacchinditvā nagaraṃ
rundhitvā gahitakammanissandena satta vassāni lohakumbhiyaṃ vasitvā
sattāhaṃ mūḷhagabbhabhāvaṃ āpajjati yampana so padumuttarapādamūle
lābhīnaṃ aggo bhaveyyanti mahādānaṃ datvā paṭṭhanaṃ akāsi yañca
vipassibuddhakāle nāgarehi saddhiṃ sahassagghanikaṃ guḷadadhiṃ datvā paṭṭhanaṃ
akāsi tassānubhāvena lābhīnaṃ aggo jāto. Suppavāsāpi nagaraṃ
rundhitvā gaṇha tātāti pesitabhāvena satta vassāni kucchinā gabbhaṃ
pariharitvā sattāhaṃ mūḷhagabbhā jātāti. Satthā imaṃ atītaṃ
āharitvā abhisambuddho hutvā imaṃ gāthamāha
           asātaṃ sātarūpena    piyarūpena appiyaṃ
           dukkhaṃ sukhassa rūpena   pamattamativattatīti .
     Tattha asātaṃ sātarūpenāti amadhurameva madhurappaṭirūpakena.
Pamattamativattatīti asātaṃ appiyaṃ dukkhanti etaṃ tividhampi etena
sātarūpādinā ākārena sativippavāsavasena pamattaṃ puggalaṃ
ativattati abhibhavatīti attho. Idaṃ bhagavatā yañca te mātāputtā
iminā gabbhapariharaṇagabbhavāsasaṅkhātena asātādinā pubbe
nagararundhanasātādippaṭirūpakena ajjhotthaṭā yañca idāni sā upāsikā
punapi sattakkhattuṃ evarūpaṃ asātaṃ appiyaṃ dukkhaṃ pemavatthubhūtena

---------------------------------------------------------------------------------------------
page261.
Puttasaṅkhātena sātādippaṭirūpakena ajjhotthaṭā hutvā tathā vacanaṃ
sabbampi sandhāya vuttanti veditabbaṃ.
     Satthā imaṃ dhammadesanaṃ āharitvā jātakaṃ samodhānesi tadā
nagaraṃ rundhitvā rajjaṃ pattakumāro sīvali ahosi mātā suppavāsā
pitā pana bārāṇasīrājā ahamevāti.
                Asātarūpajātakaṃ dasamaṃ.
                Littavaggo dasamo.
                Majjhimapaṇṇāsako niṭṭhito.
                      ----------

---------------------------------------------------------------------------------------------
page262.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page263.
                   11 Parosatavaggavaṇṇanā
                      ----------
                      1 parosatajātakaṃ
                parosataṃ vepi samāgatānaṃ
                jhāyeyyu te vassasataṃ apaññā
                ekova seyyo puriso sapañño
                yo bhāsitassa vijānāti atthanti
idaṃ jātakaṃ vatthuto ca veyyākaraṇato ca samodhānato ca
parosahassajātakasadisameva. Kevalaṃ hettha jhāyeyyunti padamattameva
viseso. Tassattho vassasataṃpi appaññā jhāyeyyuṃ olokeyyuṃ
upadhāreyyuṃ evaṃ olokentāpi pana atthaṃ vā kāraṇaṃ vā na
passanti tasmā yo bhāsitassa atthaṃ jānāti so ekova
sappañño seyyoti.
                    Parosatajātakaṃ paṭhamaṃ.
                      ----------
                      2 Paṇṇikajātakaṃ
     yo dukkhaphuṭṭhāya bhaveyya tāṇanti idaṃ satthā jetavane
viharanto ekaṃ paṇṇikaṃ upāsakaṃ ārabbha kathesi.
     So kira sāvatthīvāsī upāsako nānappakārāni mūlapaṇṇādīni

---------------------------------------------------------------------------------------------
page264.
Ca lāvukumbhaṇḍādīni ca vikkiṇitvā jīvikaṃ kappeti. Tassekā
dhītā abhirūpā pāsādikā ācārasīlasampannā hirottappasamannāgatā
kevalaṃ niccappahaṃsitamukhā. Tassā samānakulesu vāreyyatthāya
āgatesu so cintesi imissā vāreyyaṃ vattati ayañca
niccappahaṃsitamukhā kumārikādhamme pana asati kumārikāya parakulaṃ gatāya
mātāpitūnaṃ garahā hoti atthi nu kho imissā kumārikāya dhammo
natthīti vīmaṃsissāmi nanti. So ekadivasaṃ dhītaraṃ pacchiṃ gāhāpetvā
araññe paṇṇatthāya araññaṃ gantvā vīmaṃsanavasena kilesasannissito
viya hutvā rahassaṃ kathaṃ kathetvā taṃ hatthe gaṇhi.
Sā gahitamattāva parodantī kandantī ayuttaṃ etaṃ tāta udakato
aggipātubhāvasadisaṃ mā evarūpaṃ karohīti āha. Amma mayā
vīmaṃsanatthāya tvaṃ hatthe gahitā vadehi atthidāni te
kumārikādhammoti. Āma tāta atthi mayā hi lobhavasena koci puriso
na olokitapubboti. So dhītaraṃ assāsetvā maṅgalaṃ katvā parakulaṃ
pesetvā satthāraṃ vandissāmīti gandhamālādihattho jetavanaṃ gantvā
satthāraṃ vanditvā pūjetvā ekamantaṃ nisīdi. Cirassaṃ āgatosīti
vutte tamatthaṃ bhagavato ārocesi. Satthā upāsaka kumārikā
ciraṃ paṭṭhāya ācārasīlasampannāva tvaṃ pana na imaṃ idāneva
evaṃ vīmaṃsasi pubbepi vīmaṃsiyevāti vatvā tena yācito atītaṃ
āhari.
     Atīte bārāṇasiyaṃ brahmadatte rajjaṃ kārente bodhisatto

---------------------------------------------------------------------------------------------
page265.
Araññe rukkhadevatā hutvā nibbatti. Atheko bārāṇasiyaṃ
paṇṇikaupāsakoti vatthuṃ paccuppannasadisameva. Tena pana sā
vīmaṃsanatthāya hatthe gahitamattā paridevamānā imaṃ gāthamāha
              yo dukkhaphuṭṭhāya bhaveyya tāṇaṃ
              so me pitā dubbhi vane karoti
              sā kassa kandāmi vanassa majjhe
              yo tāyitā so sahasā karotīti.
     Tattha yo dukkhaphuṭṭhāya bhaveyya tāṇanti kāyikacetasikehi
dukkhehi phuṭṭhāya tāyitā patiṭṭhā bhaveyya. So me pitā dubbhi
vane karotīti so mayhaṃ dukkhaparittāyako pitā imasmiṃ vane
evarūpaṃ mittadubbhikammaṃ karoti attano jātāya dhītari vītikkamaṃ
kātuṃ maññatīti attho. Kassa kandāmīti kassa rodāmi ko me
patiṭṭhā bhavissatīti dīpeti. Yo tāyitā so sahasā karotīti yo
mayhaṃ tāyitā rakkhitā avassayo bhavituṃ arahati so pitāyeva
sāhasikakammaṃ karotīti attho.
     Atha naṃ pitā assāsetvā amma rakkhitattāsīti pucchitvā
āma tāta rakkhito me attāti. So taṃ gharaṃ netvā maṇḍetvā
maṅgalaṃ katvā parakulaṃ pesesi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne upāsako sotāpattiphale patiṭṭhahi.

---------------------------------------------------------------------------------------------
page266.
Tadā pitā etarahi pitāva dhītā dhītāva taṃ kāraṇaṃ paccakkhato
diṭṭharukkhadevatā pana ahamevāti.
                      Paṇṇikajātakaṃ dutiyaṃ.
                        --------
                       3 Verijātakaṃ
     yattha verī nivīsatīti idaṃ satthā jetavane viharanto
anāthapiṇḍikaṃ ārabbha kathesi.
     Anāthapiṇḍiko kira bhogagāmakaṃ gantvā āgacchanto
antarāmagge core disvā antaramagge vasituṃ na yuttaṃ sāvatthimeva
gamissāmīti vegena goṇe pājetvā sāvatthimeva āgantvā
punadivase vihāraṃ gato satthu etamatthaṃ ārocesi. Satthā
pubbepi gahapati paṇḍitā antarāmagge core disvā antarāmagge
avilambamānā attano vasanaṭṭhānameva gamiṃsūti vatvā tena yācito
atītaṃ āhari.
     Atīte barāṇasiyaṃ brahmadatte rajjaṃ kārente bodhisatto
mahāvibhavo seṭṭhī hutvā ekaṃ gāmakanimantanaṃ bhuñjanatthāya gantvā
paccāgacchanto antarāmagge core disvā antarāmagge avasitvāva
vegena goṇe pājento attano gehameva āgantvā nānaggarasehi
paribhuñjitvā mahāsayane nisinno corānaṃ hatthato muccitvā
nibbhayaṭṭhānaṃ attano gehaṃ āgatomhīti udānavasena imaṃ gāthamāha

---------------------------------------------------------------------------------------------
page267.
         Yattha verī nivīsati      na vase tattha paṇḍito
         ekarattiṃ dvirattiṃ vā   dukkhaṃ vasati verisūti.
     Tattha verīti veracetanāsamaṅgipuggalo. Nivīsatīti patiṭṭhāti.
Na vase tattha paṇḍitoti so veripuggalo yasmiṃ ṭhāne patiṭṭhito
hutvā vasati tattha paṇḍito paṇḍiccena samannāgato na vaseyya.
Kiṃkāraṇā. Ekarattiṃ dvirattiṃ vā dukkhaṃ vasati verisūti verīnañhi
antare vasanto ekāhampi dvīhampi dukkhameva vasatīti attho.
     Evaṃ bodhisatto udānaṃ udānetvā dānādīni puññāni
katvā yathākammaṃ gato.
     Satthā imaṃ dhammadesanaṃ āharitvā jātakaṃ samodhānesi tadā
ahameva bārāṇasīseṭṭhī ahosinti.
                     Verijātakaṃ tatiyaṃ.
                       ---------
                     4 Mittavindajātakaṃ
     catubbhi aṭṭhajjhagamāti idaṃ satthā jetavane viharanto eka
dubbacabhikkhuṃ ārabbha kathesi.
     Vatthuṃ heṭṭhā mittavindajātake vuttanayeneva vitthāretabbaṃ
idaṃ pana jātakaṃ kassapabuddhakālikaṃ. Tasmiṃ hi kāle uracak
ukkhipitvā niraye paccamāno eko nerayikasatto bhante kiṃ nu kho
pāpakaṃ akāsinti bodhisattaṃ pucchi. Bodhisatto tayā idañcidañ

---------------------------------------------------------------------------------------------
page268.
Pāpakammaṃ katanti vatvā imaṃ gāthamāha
         catubbhi aṭṭhajjhagamā    aṭṭhābhipi ca soḷasa
         soḷasābhi ca battiṃsa    atricchaṃ cakkamāsado
         icchāhatassa posassa   cakkaṃ bhamati matthaketi.
     Tattha catubbhi aṭṭhajjhagamāti samuddantare catasso vimānapetiyo
labhitvā tāhi asantuṭṭho atricchatāya purato gantvā
aparā aṭṭhapi adhigatosīti attho. Sesapadadvayepi eseva nayo.
Atricchaṃ cakkamāsadoti evaṃ sakalābhena asantuṭṭho atricchaṃ atra
atra icchanto purato lābhaṃ paṭṭhento idāni cakkamāsado idaṃ
uracakkaṃ pattosi tassa te evaṃ icchāhatassa posassa taṇhāya
hatassa upahatassa tava cakkaṃ bhamati matthake pāsāṇacakkaṃ ayacakkanti
imesu dvīsu khuradhāraṃ ayacakkaṃ tassa matthake punappunaṃ pavattanavasena
bhamantaṃ disvā evamāha.
     Vatvā ca pana attano devalokameva gato. Sopi
nerayikasatto attano pāpe khīṇe yathākammaṃ gato.
     Satthā imaṃ dhammadesanaṃ āharitvā jātakaṃ samodhānesi tadā
mittavindako dubbacabhikkhu ahosi devaputto pana ahamevāti.
                   Mittavindajātakaṃ catutthaṃ.
                       ---------

---------------------------------------------------------------------------------------------
page269.
                     5 Dubbalakaṭṭhajātakaṃ
     bahumpetaṃ vane kaṭṭhanti idaṃ satthā jetavane viharanto ekaṃ
uttasatabhikkhuṃ ārabbha kathesi.
     So kira sāvatthīvāsī eko kulaputto satthu dhammadesanaṃ
sutvā pabbajitvā maraṇabhīruko ahosi. Rattiṭṭhānadivāṭṭhānesu
vātassa vā vījantassa sukkhadaṇḍakassa vā patantassa pakkhicatuppādānaṃ
vā saddaṃ sutvā maraṇabhayasantajjito mahāviravaṃ viravanto
palāyati. Tassa hi maritabbaṃ mayāti satimattampi natthi. Sace
hi so ahaṃ marissāmīti jāneyya na maraṇaṃ bhāyeyya
maraṇassatikammaṭṭhānassa panassa abhāvitattāva bhāyati. Tassa so
maraṇabhīrukabhāvo bhikkhusaṅghe pākaṭo jāto. Athekadivasaṃ dhammasabhāyaṃ
bhikkhū kathaṃ samuṭṭhāpesuṃ āvuso asuko nāma bhikkhu maraṇabhīruko
maraṇaṃ bhāyati bhikkhunā nāma avassaṃ mayā maritabbanti
maraṇassatikammaṭṭhānaṃ bhāvetuṃ vaṭṭatīti. Satthā āgantvā kāya nuttha
bhikkhave etarahi kathāya sannisinnāti pucchitvā imāya nāmāti
vutte taṃ bhikkhuṃ pakkosāpetvā saccaṃ kira tvaṃ bhikkhu maraṇabhīrukoti
pucchitvā saccaṃ bhanteti vutte bhikkhave mā etassa bhikkhuno
anattamanā hotha nāyaṃ idāneva maraṇabhīruko pubbepi
maraṇabhīrukoyevāti vatvā atītaṃ āhari.
    Atīte bārāṇasiyaṃ brahmadatte rajjaṃ kārente bodhisatto

---------------------------------------------------------------------------------------------
page270.
Himavante rukkhadevatā hutvā nibbatti. Tasmiṃ kāle bārāṇasīrājā
attano maṅgalahatthiṃ ānañjakāraṇaṃ sikkhāpetuṃ hatthācariyānaṃ adāsi.
Taṃ ālāne niccalaṃ bandhitvā tomarahatthā manussā parivāretvā
ānañjakāraṇaṃ karonti. So taṃ kāraṇaṃ kāriyamāno vedanaṃ
adhivāsetuṃ asakkonto ālānaṃ bhinditvā manusse palāpetvā
himavantaṃ pāvisi. Manussā taṃ gahetuṃ asakkontā nivattiṃsu.
So tattha maraṇabhīruko ahosi vātasaddādīni sutvā kampamāno
maraṇabhayatajjito soṇḍaṃ vidhūnitvā vegena palāyati. Ālāne
bandhitvā ānañjakāraṇaṃ karaṇakālo viyassa hoti. Kāyassādaṃ
vā cittassādaṃ vā alabhanto kampamāno vicarati. Rukkhadevatā
naṃ disvā khandhaviṭape ṭhatvā imaṃ gāthamāha
         bahumpetaṃ vane kaṭṭhaṃ     vāto bhañjati dubbalaṃ
         tassa ce bhāyasi nāga    kīso nūna bhavissasīti.
     Tattha ayaṃ piṇḍattho yaṃ etaṃ dubbalaṃ kaṭṭhaṃ puratthimādibhedo
vāto bhañjati taṃ imasmiṃ vane bahuṃ sulabhaṃ tattha tattha vijjati
sace tvaṃ tassa bhāyasi evaṃ sante niccaṃ bhīto maṃsalohitakkhayaṃ
patvā kīso nūna bhavissasi imasmiṃ pana vane tava bhayaṃ nāma
natthi tasmā ito paṭṭhāya mā bhāyīti.
     Evaṃ devatā tassa ovādaṃ adāsi. Sopi tato paṭṭhāya
nibbhayo ahosi.
     Satthā imaṃ dhammadesanaṃ āharitvā saccāni pakāsetvā jātakaṃ

---------------------------------------------------------------------------------------------
page271.
Samodhānesi. Saccapariyosāne so bhikkhu sotāpattiphale patiṭṭhahi.
Tadā nāgo ayaṃ bhikkhu ahosi rukkhadevatā pana ahamevāti.
                  Dubbalakaṭṭhajātakaṃ pañcamaṃ.
                        -------
                      6 Udañcanijātakaṃ
     sukhaṃ vata maṃ jīvantanti idaṃ satthā jetavane viharanto
thullakumārikappalobhanaṃ ārabbha kathesi. Vatthu terasanipāte
cūḷanāradakassapajātakeyeva āvibhavissati. Taṃ pana bhikkhuṃ satthā saccaṃ
kira bhikkhu ukkaṇṭhitosīti pucchitvā saccaṃ bhagavāti vutte kattha
te cittaṃ paṭibaddhanti pucchi. So ekissā thullakumārikāyāti
āha. Atha naṃ satthā ayante bhikkhu anatthakārikā pubbepi
tvaṃ etaṃ nissāya sīlabyasanaṃ patvā pajjhāyanto vicaramāno
paṇḍite nissāya sukhaṃ labhīti vatvā atītaṃ āhari.
     Atīte bārāṇasiyaṃ brahmadatte rajjaṃ kārenteti atītavatthumpi
cūḷanāradakassapajātakeyeva āvibhavissati. Tadā pana bodhisatto
sāyaṃ phalāphale ādāya āgantvā paṇṇasālādvāraṃ vivaritvā
pavisitvā puttaṃ cūḷatāpasaṃ etadavoca tāta tvaṃ aññesu divasesu
dārūni āharasi pānīyaṃ paribhojanīyaṃ āharasi aggiṃ karosi ajja
pana ekampi akatvā kasmā dummukho pajjhāyanto nisīdasīti.
Tāta tumhesu phalāphalatthāya gatesu ekā itthī āgantvā maṃ

---------------------------------------------------------------------------------------------
page272.
Palobhetvā ādāya gantuṃ āraddhā ahampana tumhehi vissajjito
gamissāmīti na gacchiṃ asukaṭṭhāneva taṃ nisīdāpetvā āgatomhi
idāni gacchāmahaṃ tātāti. Bodhisatto na sakkā etaṃ nivattetunti
ñatvā tenahi tāta gaccha esā pana taṃ netvā yadā
macchamaṃsādīni vā khāditukāmā bhavissati sappiloṇataṇḍulādīhi vā
panassā attho bhavissati tadā idañcidañcāharāti taṃ kilamessati
tadā mayhaṃ guṇaṃ saritvā palāyitvā idheva āgaccheyyāsīti
vissajjesi. So tāya saddhiṃ manussapathaṃ agamāsi. Atha naṃ
attano vasaṃ gametvā maṃsaṃ āhara macchaṃ āharāti yena yena
atthikā hoti taṃ taṃ āharāpeti. Tadā so ayaṃ maṃ attano
dāsaṃ viya kammakaraṃ viya katvā pīḷetīti palāyitvā pitu santikaṃ
āgantvā pitaraṃ vanditvā ṭhitakova imaṃ gāthamāha
         sukhaṃ vata maṃ jīvantaṃ    pacamānā udañcanī
         cori jāyappavādena  telaṃ loṇañca yācatīti.
     Tattha sukhaṃ vata maṃ jīvantanti tāta tumhākaṃ santike maṃ
sukhaṃ jīvantaṃ. Pacamānāti tāpayamānā pīḷayamānā yaṃ yaṃ khāditukāmā
hoti taṃ taṃ pacamānā. Udakaṃ añcanti etāyāti udañcanī.
Cāṭito vā kūpato vā udakaṃ osiñcanaghaṭikāyetaṃ nāmaṃ. Sā
pana udañcanī udakaṃ viya ghaṭikāya yena yenatthikā taṃ taṃ
ākaḍḍhatiyevāti attho. Cori jāyappavādenāti bhariyāti nāmena
ekā corī maṃ madhuravacanena upalāpetvā tattha netvā telaṃ

---------------------------------------------------------------------------------------------
page273.
Loṇañca yañca aññaṃ icchati taṃ sabbaṃ yācati dāsaṃ viya
kammakaraṃ viya katvā āharāpetīti tasmā aguṇaṃ kathesi.
     Atha naṃ bodhisatto assāsetvā hotu tāta ehi tvaṃ
mettaṃ bhāvehi karuṇaṃ bhāvehīti cattāro brahmavihāre ācikkhi
kasiṇaparikammaṃ ācikkhi. So nacirasseva abhiññā ca samāpattiyo
ca uppādetvā brahmavihāre bhāvetvā saddhiṃ pitarā brahmaloke
nibbatti.
     Satthā imaṃ dhammadesanaṃ āharitvā saccāni pakāsetvā
jātakaṃ samodhānesi. Saccapariyosāne so bhikkhu sotāpattiphale
patiṭṭhahi. Tadā thullakumārikā etarahi thullakumārikā
cūḷakumāratāpaso ukkaṇṭhitabhikkhu ahosi pitā pana ahamevāti.
                    Udañcanijātakaṃ chaṭṭhaṃ.
                    --------------
                     7 Sālittakajātakaṃ
     sādhu kho sippakannāmāti idaṃ satthā jetavane viharanto ekaṃ
haṃsappaharaṇakaṃ bhikkhuṃ ārabbha kathesi.
     So kireko sāvatthīvāsikulaputto sālittakasippe nipphattiṃ
patto. Sālittakasippanti sakkharākhipanasippaṃ vuccati. So ekadivasaṃ
dhammaṃ sutvā sāsane uraṃ datvā pabbajitvā upasampadaṃ labhi

---------------------------------------------------------------------------------------------
page274.
Na pana sikkhākāmo na paṭipattisādhako ahosi. So ekadivasaṃ ekaṃ
daharabhikkhuṃ ādāya aciravatiṃ gantvā nhāyitvā nadītīre aṭṭhāsi.
Tasmiṃ samaye dve setahaṃsā ākāsena gacchanti. So taṃ daharaṃ
āha imaṃ pacchimahaṃsaṃ sakkharāya akkhimhi paharitvā pādamūle te
pātemīti. Itaro kathaṃ pātessasi na sakkhissasi paharitunti
āha. Itaro tiṭṭhatu tāvassa orato akkhiṃ parato akkhimhi
taṃ paharāmīti. Idāni pana asantaṃ kathesīti. Tenahi upadhārehīti
ekaṃ tikhiṇasakkharaṃ gahetvā aṅguliyā parivattetvā tassa haṃsassa
pacchato khipi. Sā ruhunti saddamakāsi. Haṃso parissayena
bhavitabbanti nivattetvā saddaṃ sotuṃ ārabhi. Itaro tasmiṃ khaṇe
ekaṃ vaṭṭasakkharaṃ gahetvā tassa nivattetvā olokentassa aparabhāge
akkhiṃ pahari. Sakkharā itarampi akkhiṃ vinivijjhitvā gatā.
Haṃso mahāravaṃ ravanto pādamūleyeva pati. Tato tato bhikkhū
āgantvā garahitvā ananucchavikaṃ te katanti satthu santikaṃ netvā
bhante iminā idannāma katanti tamatthaṃ ārocesuṃ. Satthā taṃ
bhikkhuṃ garahitvā na bhikkhave idāneva esa tasmiṃ sippe kusalo
pubbepi kusaloyeva ahosīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tassa amacco ahosi. Tasmiṃ kāle rañño purohito atimukharo
hoti bahubhāṇī. Tasmiṃ kathetuṃ āraddhe aññe okāsameva na
labhanti. Rājāpi cintesi kadā nu kho etassa vacanapacchedakaṃ

---------------------------------------------------------------------------------------------
page275.
Kañci labhissāmīti. So tato paṭṭhāya tathārūpaṃ ekaṃ upadhārento
vicarati. Tasmiṃ kāle bārāṇasiyaṃ eko pīṭhasappi sakkharākhipanasippe
nipphattiṃ patto. Gāmadārakā naṃ rathakaṃ āropetvā ākaḍḍhamānā
bārāṇasīnagaradvāramūle eko viṭapasampanno mahānigrodho atthi
tattha ānetvā samparivāretvā kākaṇikādīni datvā hatthirūpakaṃ kara
assarūpakaṃ karāti vadanti. So sakkharā khipitvā nigrodhapaṇṇesu
nānārūpāni dasseti. Sabbāni paṇṇāni chiddāvacchiddāneva ahesuṃ.
     Atha bārāṇasīrājā uyyānaṃ gacchanto taṃ ṭhānaṃ pāpuṇi .
Ussāraṇabhayena sabbe dārakā palāyiṃsu. Pīṭhasappi tattheva nipajji.
Rājā nigrodhamūlaṃ patvā ratheva nisinno pattānaṃ chiddatāya
chāyaṃ kabarakabaraṃ disvā olokento sabbesaṃ pattānaṃ chiddabhāvaṃ
disvā kenetāni evaṃ katānīti pucchi. Pīṭhasappinā devāti.
Rājā imaṃ nissāya brāhmaṇassa vacanapacchedaṃ kātuṃ sakkā
bhavissatīti cintetvā kahaṃ bhaṇe pīṭhasappīti pucchi. Vicinantā
naṃ mūlantare nipannaṃ disvā ayaṃ devāti āhariṃsu. Rājā taṃ
pakkosāpetvā parisaṃ ussāretvā pucchi amhākaṃ santike eko
mukharabrāhmaṇo atthi sakkhissasi taṃ nissaddaṃ kātunti.
Nāḷimattā ajalaṇḍikā labhanto sakkhissāmi devāti. Rājā pīṭhasappiṃ
gharaṃ netvā antosāṇiyaṃ nisīdāpetvā sāṇiyā chiddaṃ kāretvā
brāhmaṇassa chiddābhimukhaṃ āsanaṃ paññāpetvā nāḷimattā sukkhā
ajalaṇḍikā pīṭhasappissa santike ṭhapāpetvā brāhmaṇaṃ

---------------------------------------------------------------------------------------------
page276.
Upaṭṭhānakāle āgataṃ tasmiṃ āsane nisīdāpetvā kathaṃ samuṭṭhāpesi.
Brāhmaṇo aññesaṃ okāsaṃ adatvā raññā saddhiṃ kathetuṃ
ārabhi. Athassa so pīṭhasappi sāṇicchiddena ekekaṃ ajalaṇḍikaṃ
pacchiyaṃ pavesento viya tālutalamhiyeva pāteti. Brāhmaṇo
āgatāgataṃ nāḷiyaṃ telaṃ pavesento viya gilati. Sabbā parikkhayaṃ
gamiṃsu. Tassa tā nāḷimattā ajalaṇḍikā kucchiṃ paviṭṭhā
aḍḍhāḷhakamattā ahesuṃ. Rājā tāsaṃ parikkhīṇabhāvaṃ ñatvā
āha ācariya tumhehi atimukharatāya nāḷimattā ajalaṇḍikā gilitā
kiñci na jānittha itodāni uttariṃ jirāpetuṃ na sakkhissatha gacchatha
piyaṅgudakaṃ pivitvā chaḍḍetvā attānaṃ arogaṃ karothāti. Brāhmaṇo
tato paṭṭhāya pihitamukho viya hutvā kathentenāpi saddhiṃ akathanasīlo
ahosi. Rājā iminā me kaṇṇasukhaṃ katanti pīṭhasappissa
satasahassuṭṭhānake catūsu disāsu cattāro gāme adāsi. Bodhisatto
rājānaṃ upasaṅkamitvā deva sippaṃ nāma loke paṇḍitehi
uggaṇhitabbaṃ pīṭhasappinā sālittakamattenāpi ayaṃ sampatti laddhāti vatvā
imaṃ gāthamāha
         sādhu kho sippakannāma   api yādisakīdisaṃ
         passa khañjappahārena    laddhā gāmā catuddisāti.
     Tattha passa khañjappahārenāti passa mahārāja iminā
khañjapīṭhasappinā ajalaṇḍikāpahārena catuddisā cattāro gāmā laddhā
aññesaṃ sippānaṃ ko ānisaṃsaparicchedoti sippassa guṇaṃ kathesi.

---------------------------------------------------------------------------------------------
page277.
      Satthā imaṃ dhammadesanaṃ āharitvā jātakaṃ samodhānesi tadā
pīṭhasappi ayaṃ bhikkhu ahosi rājā ānando paṇḍitāmacco
pana ahamevāti.
                   Sālittakajātakaṃ sattamaṃ.
                      ----------
                      8 Bāhiyajātakaṃ
     sikkheyya sikkhitabbānīti idaṃ satthā vesāliṃ upanissāya mahāvane
kūṭāgārasālāyaṃ viharanto ekaṃ licchaviṃ ārabbha kathesi.
     So kira licchavirājā saddho pasanno buddhappamukhaṃ bhikkhusaṅghaṃ
nimantetvā attano nivesane mahādānaṃ pavattesi. Bhariyā panassa
thūlaṅgappaccaṅgā uddhumātakanimittasadisā anākappasampannā ahosi.
Satthā bhattakiccāvasāne anumodanaṃ katvā vihāraṃ gantvā bhikkhūnaṃ
ovādaṃ datvā gandhakuṭiṃ pāvisi. Bhikkhū dhammasabhāyaṃ kathaṃ samuṭṭhāpesuṃ
āvuso tassa nāma licchavirañño tāvaabhirūpassa tādisā bhariyā
thūlaṅgappaccaṅgā anākappasampannā kathaṃ so tāya saddhiṃ abhiramatīti.
Satthā āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave esa idāneva pubbepi
thūlasarīrāyaeva itthiyā saddhiṃ abhiramīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tassa amacco ahosi. Athekā janapaditthī thūlasarīrā

---------------------------------------------------------------------------------------------
page278.
Anākappasampannā bhatiṃ kurumānā rājaṅgaṇassa avidūre gacchamānā
sarīravalañjapīḷitā hutvā nivatthasāṭakena sarīraṃ paṭicchādetvā nisīditvā
sarīravalañjaṃ muñcitvā khippameva uṭṭhāsi. Tasmiṃ khaṇe bārāṇasīrājā
vātapānena rājaṅgaṇaṃ olokento taṃ disvā cintesi ayaṃ
evarūpe aṅgaṇaṭṭhāne sarīravalañjaṃ muñcamānā hirottappaṃ appahāya
nivāsaneneva paṭicchannā hutvā sarīravalañjaṃ mocetvā khippaṃ uṭṭhitā
imāya nīrogāya bhavitabbaṃ  etissā vatthu visuddhaṃ bhavissati
visuddhe vatthusmiṃ eko putto labbhamāno visuddho puññavā
bhavissati imaṃ mayā aggamahesiṃ kātuṃ vaṭṭatīti. So tassā
apariggahitabhāvaṃ ñatvā āṇāpetvā aggamahesiṭṭhānaṃ adāsi.
Sā tassa piyā ahosi manāpā nacirasseva ekaṃ puttaṃ vijāyi. So
panassā putto cakkavattirājā ahosi. Bodhisatto tassā
yasasampattiṃ disvā tathārūpaṃ vacanokāsaṃ labhitvā deva sikkhitabbayuttaṃ
nāma sippaṃ kasmā na sikkhitabbaṃ yatra hi nāmāyaṃ mahāpuññā
hirottappaṃ appahāya paṭicchannenākārena sarīravalañjaṃ kurumānā
tumhe ārādhetvā evarūpaṃ sampattiṃ pattāti vatvā sikkhitabbayuttakānaṃ
vaṇṇaṃ kathento imaṃ gāthamāha
         sikkheyya sikkhitabbāni    santi sacchandino janā
         bāhiyāpi suhannena      rājānaṃ abhirādhayīti.
     Tattha santi sacchandinoti tesu sippesu sacchandā janā
atthiyeva. Bāhiyāti bāhiyajanapade jātā saṃvaḍḍhā itthī.

---------------------------------------------------------------------------------------------
page279.
Suhannenāti hirottappaṃ appahāya paṭicchannākārena hannaṃ suhannannāma.
Tena suhannena. Rājānaṃ abhirādhayīti devaṃ abhirādhayitvā
imaṃ sampattiṃ pattāti.
     Evaṃ mahāsatto sikkhitabbayuttakānaṃ sippānaṃ guṇaṃ kathesi.
     Satthā imaṃ dhammadesanaṃ āharitvā jātakaṃ samodhānesi tadā
jāyapatikā etarahi jāyapatikāva paṇḍitāmacco pana ahamevāti.
                    Bāhiyajātakaṃ aṭṭhamaṃ.
                        -------
                     9 Kuṇḍakapūvajātakaṃ
     yathanno puriso hotīti idaṃ satthā sāvatthiyaṃ viharanto
mahāduggataṃ ārabbha kathesi.
     Sāvatthiyaṃ hi kadāci ekameva kulaṃ buddhappamukhassa bhikkhusaṅghassa
dānaṃ deti kadāci tīṇi cattāri ekato hutvā kadāci gaṇabandhena
kadāci vīthisabhāgena kadāci sakalanagaraṃ chandakaṃ saṃharitvā. Tadā
pana vīthibhattaṃ nāma ahosi. Atha manussā buddhappamukhassa
bhikkhusaṅghassa yāguṃ datvā khajjakaṃ āharathāti āhaṃsu. Tadā
paneko paresaṃ bhatikārako duggatamanusso tattha vīthiyaṃ vasamāno
cintesi ahaṃ yāguṃ dātuṃ na sakkhissāmi khajjakampi dassāmīti
saṇhaṃ kuṇḍakaṃ maddāpetvā udakena temetvā akkapaṇṇena
veṭhetvā kukkuḷe pacitvā idaṃ  buddhassa dassāmīti taṃ ādāya

---------------------------------------------------------------------------------------------
page280.
Gantvā satthu santike ṭhito khajjakaṃ āharathāti ekasmiṃ vacane
vuttamatte sabbappaṭhamaṃ gantvā taṃ pūvaṃ satthu patte patiṭṭhāpetvā
aṭṭhāsi. Satthā aññehi dīyamānaṃ khajjakaṃ agahetvā tameva
pūvakhajjakaṃ paribhuñji.
     Tasmiṃyeva khaṇe sammāsambuddhena kira mahāduggatassa
kuṇḍakakhajjakaṃ ajigucchitvā amataṃ viya paribhuttanti sakalanagaraṃ
ekakolāhalamahosi. Rājarājamahāmattādayo antamaso dovārike upādāya
sabbeva sannipatitvā satthāraṃ vanditvā mahāduggataṃ upasaṅkamitvā
handa bho sataṃ gahetvā dve satāni gahetvā pañca satāni
gahetvā amhākaṃ pattiṃ dehīti vadiṃsu. So satthāraṃ paṭipucchitvā
jānissāmīti satthu santikaṃ gantvā tamatthaṃ ārocesi. Satthā
dhanaṃ gahetvā sabbasattānaṃ pattiṃ dehīti āha. So dhanaṃ gahetuṃ
ārabhi. Manussā diguṇacatugguṇaaṭṭhaguṇādivasena dadantā nava
hiraññakoṭiyo adaṃsu. Satthā anumodanaṃ katvā vihāraṃ gantvā
bhikkhūhi vatte dassite sugatovādaṃ datvā gandhakuṭiṃ pāvisi. Rājā
sāyaṇhasamaye mahāduggataṃ pakkosāpetvā seṭṭhiṭṭhānena pūjesi.
Bhikkhū dhammasabhāyaṃ kathaṃ samuṭṭhāpesuṃ āvuso satthā mahāduggatena
dinnaṃ kuṇḍakapūvaṃ ajigucchanto amataṃ viya paribhuñji mahāduggatopi
bahudhanañca seṭṭhiṭṭhānañca labhitvā mahāsampattiṃ pattoti. Satthā
āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva mayā

---------------------------------------------------------------------------------------------
page281.
Ajigucchantena tassa kuṇḍakapūvo paribhutto pubbe rukkhadevatāyapi
hutvā paribhuttoyeva tadāpi cesa maṃ nissāya seṭṭhiṭṭhānaṃ
alatthevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
ekasmiṃ eraṇḍarukkhe devatā hutvā nibbatti. Tadā tasmiṃ
gāmake manussā rukkhadevatāmaṅgalikā honti. Athekasmiṃ chaṇe
sampatte manussā attano rukkhadevatānaṃ balikammaṃ akaṃsu. Atheko
duggatamanusso te manusse rukkhadevatā paṭijaggante disvā ekaṃ
eraṇḍarukkhaṃ paṭijaggati. Manussā attano devatānaṃ nānappakārāni
mālāgandhavilepanāni  ceva khajjabhojjādīni ca ādāya gacchiṃsu. So
pana kuṇḍakapūvañceva uḷuṅkena ca udakaṃ ādāya gantvā
eraṇḍarukkhassa avidūre ṭhatvā cintesi devatā nāma dibbakhajjakāni
khādanti mayhaṃ devatā imaṃ kuṇḍakapūvaṃ na khādissati kiṃ iminā
kāraṇena nāsemi ahameva naṃ khādissāmīti tatova nivatti.
Bodhisatto khandhaviṭape ṭhatvā bho purisa sace tvaṃ issaro
bhaveyyāsi mayhaṃ madhurakhajjakaṃ dadeyyāsi tvaṃ pana duggato
ahaṃ tava pūvaṃ na khāditvā aññaṃ kiṃ khādissāmi mā me koṭṭhāsaṃ
nāsehīti vatvā imaṃ gāthamāha
         yathanno puriso hoti    tathannā tassa devatā
         āharetaṃ kuṇḍapūvaṃ      mā me bhāgaṃ vināsayāti.

---------------------------------------------------------------------------------------------
page282.
     Tattha yathannoti yathānurūpabhojano. Tathannāti tassa purisassa
devatāpi tathārūpabhojanāva hoti. Āharetaṃ kuṇḍapūvanti etaṃ
kuṇḍakena katapūvaṃ ānehi mayhaṃ bhāgaṃ mā vināsehīti.
     So nivattitvā bodhisattaṃ oloketvā balikammamakāsi.
Bodhisatto tato ojaṃ paribhuñjitvā purisa tvaṃ kimatthaṃ maṃ
paṭijaggasīti āha. Duggatomhi sāmi taṃ nissāya duggatabhāvato
muccitukāmatāya paṭijaggāmīti. Ambho purisa mā cintayi tayā
kataññussa katavedino pūjā katā imaṃ eraṇḍarukkhaṃ parikkhipitvā
nidhikumbhiyo gīvāya gīvaṃ āhacca ṭhitā tvaṃ rañño ācikkhitvā
sakaṭehi dhanaṃ āharitvā rājaṅgaṇe rāsiṃ karohi rājā te tussitvā
seṭṭhiṭṭhānaṃ dassatīti vatvā bodhisatto antaradhāyi. So tathā
akāsi. Rājāpissa seṭṭhiṭṭhānaṃ adāsi. Iti so bodhisattaṃ
nissāya mahāsampattiṃ patvā yathākammaṃ gato.
     Satthā imaṃ dhammadesanaṃ āharitvā jātakaṃ samodhānesi tadā
duggato etarahi duggato ahosi eraṇḍarukkhadevatā pana ahamevāti.
                   Kuṇḍakapūvajātakaṃ navamaṃ.
                      -----------

---------------------------------------------------------------------------------------------
page283.
                    10 Sabbasaṃhārakapañho
     sabbasaṃhārako natthīti ayaṃ sabbasaṃhārakapañho sabbākārena
ummaggajātake āvibhavissatīti.
                 Sabbasaṃhārakapañho niṭṭhito.
                 Parosatavaggo ekādasamo.
                     -------------

---------------------------------------------------------------------------------------------
page284.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page285.
                     12 Haṃsivaggavaṇṇanā
                       --------
                      1 gadrabhapañho
     haṃsi tuvaṃ evaṃ maññasīti ayaṃpi gadrabhapañho ummaggajātakeyeva
āvibhavissati.
                   Gadrabhapañho niṭṭhito.
                       ---------
                     2 Amarādevīpañho
     yena sattuvilaṅgā cāti ayampi amarādevīpañho nāma tattheva
āvibhavissati.
                  Amarādevīpañho niṭṭhito.
                       ---------
                      3 Sigālajātakaṃ
     saddahāsi sigālassāti imaṃ satthā veḷuvane viharanto devadattaṃ
ārabbha kathesi.
     Tasmiṃ samaye bhikkhū dhammasabhāyaṃ sannipatitvā āvuso devadattena
pañca bhikkhusatāni ādāya gayāsīsaṃ gantvā yaṃ samaṇo gotamo

---------------------------------------------------------------------------------------------
page286.
Karoti na so dhammo yamahaṃ karomi ayameva dhammoti te
bhikkhū attano laddhiṃ gāhāpetvā ṭhānappattaṃ musāvādaṃ katvā
saṅghaṃ bhinditvā ekasīmāyaṃ dve uposathā katāti devadattassa
aguṇaṃ kathentā nisīdiṃsu. Satthā āgantvā kāya nuttha bhikkhave
etarahi kathāya sannisinnāti pucchitvā imāya nāmāti vutte
na bhikkhave devadatto idāneva musāvādī pubbepi musāvādīyevāti
vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
susānapasse rukkhadevatā hutvā nibbatti. Tadā bārāṇasiyaṃ
nakkhattaṃ saṅghuṭṭhaṃ. Manussā yakkhabalikammaṃ karomāti tesu tesu
caccararacchādiṭṭhānesu macchamaṃsādīni vippakiritvā kapālakesu bahuṃ suraṃ
ṭhapayiṃsu. Atheko sigālo aḍḍharattisamaye niddhamanena nagaraṃ pavisitvā
macchamaṃsādīni khāditvā suraṃ pivitvā punnāgagacchantaraṃ pavisitvā
yāva aruṇuggamanā niddaṃ okkami. So pabujjhitvā ālokaṃ
disvā idāni nikkhamituṃ na sakkāti maggasamīpaṃ gantvā adissamāno
nipajjitvā aññe manusse disvāpi kiñci avatvā ekaṃ brāhmaṇaṃ
mukhadhovanatthāya gacchantaṃ disvā cintesi brāhmaṇā nāma dhanalobhā
honti imaṃ dhanena palobhetvā yathā maṃ upakacchantare katvā
nagarā nīharati tathā karissāmīti. So manussabhāsāya brāhmaṇāti
āha. So nivattitvā ko maṃ pakkosatīti āha. Ahaṃ
brāhmaṇāti. Kiṃkāraṇāti. Brāhmaṇa mayhaṃ dve kahāpaṇasatāni

---------------------------------------------------------------------------------------------
page287.
Atthi sace maṃ upakacchantare katvā uttarāsaṅgena paṭicchādetvā
yathā na koci passati tathā nagarā nikkhamāpetuṃ sakkosi tuyhaṃ
te kahāpaṇe dassāmīti. Brāhmaṇo dhanalobhena sādhūti sampaṭicchitvā
tathā katvā ādāya nagarā nikkhamitvā thokaṃ agamāsi.
Atha naṃ sigālo pucchi kataraṃ ṭhānaṃ brāhmaṇāti. Asukaṃ
nāmāti. Aññaṃ thokaṃ ṭhānaṃ gacchāti. Evaṃ punappunaṃ vadanto
mahāsusānaṃ patvā idha maṃ otārehīti āha. Atha naṃ otāresi.
Sigālo tenahi brāhmaṇa uttarisāṭakaṃ paṭṭharāti āha. So
dhanalobhena attano uttarāsaṅgaṃ paṭṭhari. Atha naṃ imaṃ rukkhamūlaṃ
khaṇāhīti paṭhavīkhaṇane yojetvā brāhmaṇassa uttarisāṭakaṃ abhiruyha
catūsu kaṇṇesu majjhe cāti pañcasu ṭhānesu sarīranissandaṃ pātetvā
makkhetvā ceva temetvā ca susānavanaṃ pāvisi. Bodhisatto
rukkhaviṭape ṭhatvā imaṃ gāthamāha
         saddahāsi sigālassa      surāpītassa brāhmaṇa
         sippikānaṃ sataṃ natthi      kuto kaṃsasatā duveti.
     Tattha saddahāsīti saddahasi. Ayameva vā pāṭho.
Pattiyāyasīti attho. Sippikānaṃ sataṃ natthīti etassa hi sippikānaṃ
satampi natthi. Kuto kaṃsasatā duveti dve kahāpaṇasatāni panassa
kutoyevāti.
     Bodhisatto imaṃ gāthaṃ vatvā gaccha brāhmaṇa tava sāṭakaṃ
dhovitvā nhāyitvā attano kammaṃ karohīti vatvā antaradhāyi.

---------------------------------------------------------------------------------------------
page288.
Brāhmaṇo tathā katvā vañcito vatamhi imināti domanassappatto
pakkāmi.
     Satthā imaṃ dhammadesanaṃ āharitvā jātakaṃ samodhānesi tadā
sigālo devadatto ahosi rukkhadevatā pana ahamevāti.
                    Sigālajātakaṃ tatiyaṃ.
                       ---------
                      4 Mitacintijātakaṃ
     bahucintī appacintī cāti idaṃ satthā jetavane viharanto dve
mahallakatthere ārabbha kathesi.
     Te kira janapade ekasmiṃ araññavāse vassaṃ vasitvā satthu
dassanatthāya gacchissāmāti pātheyyaṃ sajjetvā ajja gacchāma
sve gacchāmāti māsaṃ atikkamitvā puna pātheyyaṃ sajjetvā tatheva
māsaṃ puna māsanti evaṃ attano kusītabhāvena ceva nivāsanaṭṭhāne
ca sāpekkhāya tayo māse atikkamitvā tato nikkhamma jetavanaṃ
gantvā sabhāgaṭṭhāne pattacīvaraṃ paṭisāmetvā satthāraṃ passiṃsu.
Atha naṃ bhikkhū pucchiṃsu suciraṃ vo āvuso buddhupaṭṭhānaṃ akarontānaṃ
kasmā evaṃ cirāyitthāti. Te etamatthaṃ ārocesuṃ. Atha nesaṃ
so ālasiyakusītabhāvo saṅghe pākaṭo jāto. Dhammasabhāyampi nesaṃ
bhikkhū tameva ālasiyabhāvaṃ nissāya kathaṃ samuṭṭhāpesuṃ. Satthā
āgantvā kāya nuttha bhikkhave etarahi kathāya sannisinnāti

---------------------------------------------------------------------------------------------
page289.
Pucchitvā imāya nāmāti vutte te pakkosāpetvā saccaṃ kira
tumhe bhikkhave alasā kusītāti pucchitvā saccaṃ bhanteti vutte
na bhikkhave idāneva te alasā pubbepi alasā ceva nivāsanaṭṭhāne
ca sālayā sāpekkhāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bārāṇasiyaṃ
tayo macchā ahesuṃ. Bahucintī appacintī mitacintīti tesaṃ nāmāni.
Te araññato manussapathaṃ āgamiṃsu. Tattha mitacantī itare dve
evamāha ayaṃ manussapatho nāma sāsaṅko sappaṭibhayo kevaṭṭā
nānappakārāni jālakuminādīni khipitvā macche gaṇhanti mayaṃ
araññameva gacchāmāti. Itare dve janā alasatāya ceva
āmisagiddhatāya ca ajja gacchāma sve gacchāmāti tayo māse
atikkāmesuṃ. Atha kevaṭṭā nadiyaṃ jāle khipiṃsu. Bahucintī appacintī
ca gocaraṃ gaṇhantā purato gacchanti te attano bālatāya
jālagandhaṃ asallakkhetvā jālakucchimeva pavisiṃsu. Mitacintī pacchato
āgacchanto jālagandhaṃ sallakkhetvā tesañca jālakucchismiṃ paviṭṭhabhāvaṃ
ñatvā imesaṃ kusītānaṃ andhabālānaṃ jīvitadānaṃ dassāmīti cintetvā
bahipassena jālakucchiṭṭhānaṃ gantvā jālakucchiṃ phāletvā nikkhantasadiso
hutvā udakaṃ āloḷento jālassa purato patitvā puna jālakucchiṃ
pavisitvā pacchimabhāgena phāletvā nikkhantasadiso udakaṃ āloḷento
pacchimabhāge pati. Kevaṭṭā macchā jālaṃ phāletvā gatāti

---------------------------------------------------------------------------------------------
page290.
Maññamānā jālakoṭiyaṃ gahetvā ukkhipiṃsu. Te dvepi macchā
jālato muccitvā udake patiṃsu. Iti tehi mitacintiṃ nissāya
jīvitaṃ laddhaṃ.
     Satthā imaṃ atītaṃ āharitvā abhisambuddho hutvā imaṃ gāthamāha
         bahucintī appacintī ca    ubho jāle abajjhare
         mitacintī amocesi      ubho tattha samāgatāti.
     Tattha bahucintīti bahucintanāya vitakkabahulatāya evaṃladdhanāmo.
Itaresupi dvīsu ayameva nayo. Ubho tattha samāgatāti mitacintiṃ
nissāya laddhajīvitā tattha udakesu puna ubhopi janā mitacintinā
saddhiṃ samāgatāti attho.
     Evaṃ satthā imaṃ dhammadesanaṃ āharitvā saccāni pakāsetvā
jātakaṃ samodhānesi. Saccapariyosāne mahallakabhikkhū sotāpattiphale
patiṭṭhahiṃsu. Tadā bahucintī appacintī ca ime dve bhikkhū ahesuṃ
mitacintī pana ahamevāti.
                   Mitacintijātakaṃ catutthaṃ.
                        -------

---------------------------------------------------------------------------------------------
page291.
                     5 Anusāsikajātakaṃ
     yāyaññamanusāsatīti idaṃ satthā jetavane viharanto ekaṃ
anusāsikabhikkhuniṃ ārabbha kathesi.
     Sā kira sāvatthīvāsinī ekā kuladhītā pabbajitvā upasampannakālato
paṭṭhāya samaṇadhamme ananuyuttā āmisagiddhā hutvā yattha
aññā bhikkhuniyo na gacchanti tādise nagarassa ekadese piṇḍāya
carati. Athassā manussā paṇītapiṇḍapātaṃ denti. Sā rasataṇhāya
bajjhitvā sace imasmiṃ padese aññā bhikkhuniyo piṇḍāya
carissanti mayhaṃ lābho parihāyissati yathā etaṃ padesaṃ aññā
nāgacchanti evaṃ mayā kātuṃ vaṭṭatīti cintetvā bhikkhunīupassayaṃ
gantvā ayye asukaṭṭhāne caṇḍo hatthī caṇḍo asso
caṇḍo kukkuro carati saparissayaṭṭhānaṃ mā tattha piṇḍāya
caritthāti bhikkhuniyo anusāsati. Tassā sutvā ekā bhikkhunīpi
taṃ padesaṃ gīvaṃ parivattetvā na olokesi. Tassā ekasmiṃ
divase piṇḍāya carantiyā vegenekaṃ gehaṃ pavisantiyā caṇḍo
meṇḍako paharitvā ūruṭṭhikaṃ bhindi. Manussā vegena upadhāvitvā
dvidhā bhinnaṃ ūruṭṭhikaṃ ekato bandhitvā taṃ bhikkhuniṃ mañcenādāya
bhikkhunīupassayaṃ nayiṃsu. Bhikkhuniyo ayaṃ aññā bhikkhuniyo
anusāsitvā sayaṃ tasmiṃ padese carantī ūruṃ bhindāpetvā āgatāti
parihāsaṃ akaṃsu. Taṃpi tāya katakāraṇaṃ nacirasseva bhikkhusaṅghe pākaṭaṃ

---------------------------------------------------------------------------------------------
page292.
Ahosi. Athekadivasaṃ dhammasabhāyaṃ bhikkhū āvuso anusāsikabhikkhunī
aññā anusāsitvā sayaṃ tasmiṃ padese caramānā caṇḍena meṇḍakena
ūruṃ bhindāpesīti tassā aguṇakathaṃ kathesuṃ. Satthā āgantvā
kāya nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva pubbepesā aññe
anusāsatiyeva sayampana na vattati niccakālaṃ dukkhameva anubhavatīti
vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
araññasakuṇayoniyaṃ nibbattitvā vayappatto sakuṇajeṭṭhako hutvā
anekasakuṇasataparivāro himavantaṃ pāvisi. Tassa tattha vasanakāle
ekā caṇḍālasakuṇikā mahāvattanimaggaṃ gantvā gocaraṃ gaṇhāti.
Sā tattha sakaṭehi patitāni vīhimuggavījādīni labhitvā yathā idāni
imaṃ padesaṃ aññe sakuṇā nāgacchanti tathā karissāmīti cintetvā
sakuṇasaṅghassa ovādaṃ deti vattanimahāmaggo nāma sappaṭibhayo
hatthiassādayo ceva caṇḍagoṇayuttayānāni ca sañcaranti sahasā
uppatituṃ na sakkā hoti na tattha gantabbanti. Sakuṇasaṅgho
tassā anusāsikātveva nāmaṃ akāsi. Sā ekadivasaṃ
vattanimahāmagge carantī atimahāvegena āgacchantassa yānassa saddaṃ
sutvā nivattitvā oloketvā dūre tāvāti caratiyeva. Atha
naṃ yānaṃ vātavegena sīghameva sampāpuṇi. Sā uṭṭhātuṃ nāsakkhi.
Cakkaṃ bhinditvā gataṃ. Sakuṇajeṭṭhako sakuṇe samānento taṃ

---------------------------------------------------------------------------------------------
page293.
Adisvā anusāsikā na dissati upadhāretha nanti āha.
Sakuṇā upadhārentā taṃ mahāmagge dvedhā bhinnaṃ disvā
sakuṇajeṭṭhakassa ārocesuṃ. Sakuṇajeṭṭhako sā aññā sakuṇikā
nivāretvā sayaṃ tattha caramānā dvidhā bhinnāti vatvā imaṃ gāthamāha
         yāyaññamanusāsati       sayaṃ loluppacārinī
         sāyaṃ vipakkhikā seti    hatā cakkena sālikāti.
     Tattha yāyaññamanusāsatīti yakāro padasandhikaro yā
aññamanusāsatīti attho. Sayaṃ lolupcārinīti attano loluppacārinī
samānā. Sāyaṃ vipakkhikā setīti sā esā vigatapakkhā hutvā
mahāmagge sayati. Hatā cakkena sālikāti yānacakkena hatā
sālikā sakuṇikāti.
     Satthā imaṃ dhammadesanaṃ āharitvā jātakaṃ samodhānesi tadā
anusāsikā sakuṇikā anusāsikā bhikkhunī ahosi sakuṇajeṭṭhako pana
ahamevāti.
                   Anusāsikajātakaṃ pañcamaṃ.
                       --------

---------------------------------------------------------------------------------------------
page294.
                      6 Dubbacajātakaṃ
     atikaramakarācariyāti idaṃ satthā jetavane viharanto ekaṃ
dubbacaṃ bhikkhuṃ ārabbha kathesi.
     Tassa vatthuṃ navanipāte gijjhajātake āvibhavissati. Satthā
pana taṃ bhikkhuṃ āmantetvā bhikkhu na tvaṃ idāneva dubbaco
pubbepi dubbaco dubbacabhāvena paṇḍitānaṃ ovādaṃ akaronto
sattippahārena jīvitakkhayaṃ pattosīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
laṅghananaṭakayoniyaṃ paṭisandhiṃ gahetvā vayappatto paññavā upāyakusalo
ahosi. So ekassa laṅghanakassa santike sattilaṅghanasippaṃ
sikkhitvā ācariyena saddhiṃ sippaṃ dassento vicarati. Ācariyo
panassa catunnaññeva sattīnaṃ laṅghanasippaṃ jānāti na pañcannaṃ.
So ekadivasaṃ ekasmiṃ gāmake sippaṃ dassento surāmadamatto
pañca sattiyo laṅghissāmīti paṭipāṭiyā ṭhapesi. Atha naṃ bodhisatto
āha ācariya tvaṃ pañcasattilaṅghanasippaṃ na jānāsi ekaṃ sattiṃ
hara sace laṅghissasi pañcamāya sattiyā viddho marissasīti. So
pana surāmadamattatāya tvampi mayhaṃ pamāṇaṃ na jānāsīti tassa
vacanaṃ anādiyitvā catasso laṅghitvā pañcamāya sattiyā daṇḍake
madhukapupphaṃ viya āvuto paridevamāno nipajji. Atha naṃ bodhisatto
paṇḍitānaṃ vacanaṃ akatvā imaṃ byasanaṃ pattosīti vatvā imaṃ gāthamāha

---------------------------------------------------------------------------------------------
page295.
         Atikaramakarācariya     mayhampetaṃ na ruccati
         catutthe laṅghayitvāna  pañcamāyasi āvutoti.
     Tattha atikaramakarācariyāti ācariya ajja tvaṃ atikaraṃ akari
attano karaṇato atirekakaraṇaṃ akarīti attho. Mayhampetaṃ na
ruccatīti mayhaṃ antevāsikassa samānassa etaṃ tava karaṇaṃ na ruccati
tena te ahaṃ paṭhamameva kathesinti dīpeti. Catutthe laṅghayitvānāti
catutthe sattiphale apatitvā attānaṃ laṅghitvā. Pañcamāyasi
āvutoti paṇḍitānaṃ vacanaṃ agaṇhanto idāni pañcamāya sattiyā
āvutosīti.
     Idaṃ vatvā ācariyaṃ sattito apanetvā kattabbayuttakaṃ akāsi.
Satthā imaṃ atītaṃ āharitvā jātakaṃ samodhānesi tadā ācariyo
ayaṃ dubbaco ahosi antevāsiko pana ahamevāti.
                    Dubbacajātakaṃ chaṭṭhaṃ.
                        -------
                      7 Tittirajātakaṃ
     accuggatā atibalatāti idaṃ satthā jetavane viharanto kokālikaṃ
ārabbha kathesi. Tassa vatthuṃ terasanipāte takkāriyajātake
āvibhavissati.
     Satthā pana na bhikkhave kokāliko idāneva attano vācaṃ
nissāya naṭṭho pubbepi nassiyevāti vatvā atītaṃ āhari.

---------------------------------------------------------------------------------------------
page296.
     Atīte bārāṇasiyaṃ brahmadatte rajjaṃ kārente bodhisatto
udiccabrāhmaṇakule nibbattitvā vayappatto takkasilāyaṃ
sabbasippāni uggaṇhitvā kāme pahāya isipabbajjaṃ pabbajitvā
pañcābhiññāaṭṭhasamāpattiyo nibbattesi. Himavantappadese sabbo
isigaṇo sannipatitvā taṃ ovādācariyaṃ katvā parivāresi. So
pañcannaṃ isisatānaṃ ovādācariyo hutvā jhānakīḷāya kīḷanto
himavante vasati. Tadā eko paṇḍurogī tāpaso kuṭhāriṃ gahetvā
kaṭṭhaṃ phāleti. Atheko mukharatāpaso tassa santike nisīditvā idha
pahāraṃ dehi idha pahāraṃ dehīti taṃ tāpasaṃ rosesi. So kujjhitvā
nadāni me tvaṃ dāruphālanasippaṃ sikkhāpanakācariyoti tiṇhaṃ kuṭhāriṃ
ukkhipitvā ekappahāreneva jīvitakkhayaṃ pāpesi. Bodhisatto tassa
sarīrakiccaṃ kāresi. Tadā assamapadato avidūre ekasmiṃ vammikapāde
eko tittiro vasati. So sāyaṃ pātaṃ vammikamatthake ṭhatvā
mahāvassitaṃ vassi. Taṃ sutvā eko luddako tittirena bhavitabbanti
cintetvā saddasaññāya gantvā taṃ vadhitvā ādāya gato.
Bodhisatto tassa saddaṃ assuṇanto asukaṭṭhāne tittiro vasati
kiṃ nu kho tassa saddo na suyyatīti tāpase pucchi. Te
bodhisattassa tamatthaṃ ārocesuṃ. So ubhopi tāni kāraṇāni saṃsandetvā
isigaṇamajjhe imaṃ gāthamāha
         accuggatā atibalatā    ativelaṃ pabhāsitā
         vācā hanati dummedhaṃ    tittiraṃvātivassitanti.

---------------------------------------------------------------------------------------------
page297.
     Tattha accuggatāti atiuggatā. Atibalatāti punappunaṃ
bhāsamānena atibalasabhāvā. Ativelaṃ pabhāsitāti atikkantavelā
pamāṇātikkamena bhāsitā. Tittiraṃvātivassitanti yathā tittiraṃ
ativassitaṃ hanati tathā evarūpā vācā dummedhaṃ bālapuggalaṃ hanatīti.
     Evaṃ bodhisatto isigaṇassa ovādaṃ datvā cattāro
brahmavihāre bhāvetvā brahmalokaparāyano ahosi.
     Satthā na bhikkhave kokāliko idāneva attano vacanaṃ
nissāya naṭṭho pubbepi nassiyevāti vatvā imaṃ dhammadesanaṃ
āharitvā jātakaṃ samodhānesi tadā dubbaco tāpaso kokāliko
ahosi isigaṇā buddhaparisā gaṇasatthā pana ahamevāti.
                    Tittirajātakaṃ sattamaṃ.
                       --------
                      8 Vaṭṭakajātakaṃ
     nācintayanto purisoti idaṃ satthā jetavane viharanto
uttaraseṭṭhiputtaṃ ārabbha kathesi.
     Sāvatthiyaṃ kira uttaraseṭṭhī nāma ahosi mahāvibhavo. Tassa
bhariyāya kucchiyaṃ eko puññavā satto brahmalokā cavitvā
paṭisandhiṃ gahetvā vayappatto abhirūpo pāsādiko ahosi brahmavaṇṇī.
Athekadivasaṃ sāvatthiyaṃ kattikacchaṇanakkhatte saṅghuṭṭhe sabbo

---------------------------------------------------------------------------------------------
page298.
Loko nakkhattanissito ahosi. Tassa sahāyakā aññe seṭṭhiputtā
sapajāpatikā ahesuṃ. Uttaraseṭṭhiputtassa pana dīgharattaṃ brahmaloke
vasitattā kilesesu cittaṃ na allīyati. Athassa sahāyakā
uttaraseṭṭhiputtassāpi ekaṃ itthiṃ ānetvā nakkhattaṃ kīḷissāmāti
mantayitvā taṃ upasaṅkamitvā samma imasmiṃ nagare kattikacchaṇo saṅghuṭṭho
tuyahaṃpi ekaṃ itthiṃ ānetvā nakkhattaṃ kīḷissāmāti āhaṃsu. Na
mamattho itthiyāti ca vuttepi naṃ punappunaṃ nibbandhitvā
sampaṭicchāpetvā ekaṃ vaṇṇadāsiṃ sabbālaṅkārappaṭimaṇḍitaṃ katvā tassa
gharaṃ netvā tvaṃ seṭṭhiputtassa santikaṃ gacchāhīti sayanagharaṃ
pesetvā nikkhamiṃsu. Sayanagharaṃ paviṭṭhampi taṃ seṭṭhiputto na
oloketi nālapati. Sā cintesi ayaṃ evarūpaṃ sobhaggappattaṃ
uttamavisālasampannaṃ maṃ neva oloketi nālapati idāni naṃ attano
itthīkuṭṭaitthīlīḷhāya olokāpessāmīti itthīlīḷhaṃ dassentī
pahaṭṭhākārena aggadante vivaritvā hasitaṃ akāsi. Seṭṭhiputto
oloketvā dantaṭṭhike nimittaṃ gaṇhi. Aṭṭhikasaññā uppajji.
Sakalaṃpi taṃ sarīraṃ aṭṭhikasaṅkhalikā viya paññāyi. So tassā
paribbayaṃ datvā gacchāhīti uyyojesi.
     Taṃ tassā gharā otiṇṇaṃ eko issaro antaravīthiyaṃ disvā
paribbayaṃ datvā attano gharaṃ nesi. Sattāhe vītivatte nakkhattaṃ
ghositaṃ. Vaṇṇadāsiyā mātā dhītu āgamanaṃ adisvā seṭṭhiputtānaṃ
santikaṃ gantvā kahaṃ sāti pucchi. Te uttaraseṭṭhiputtassa

---------------------------------------------------------------------------------------------
page299.
Gharaṃ gantvā kahaṃ sāti pucchiṃsu. Taṃ khaṇaññeva tassā paribbayaṃ
datvā uyyojesinti. Athassā mātā rodantī kahaṃ dhītaraṃ me
na passāmi dhītaraṃ me samānethāti uttaraseṭṭhiputtaṃ ādāya
rañño santikaṃ agamāsi. Rājā aṭṭaṃ vinicchinanto ime te
seṭṭhiputtā vaṇṇadāsiṃ ānetvā tuyhaṃ adaṃsūti pucchi. Āma
devāti. Idāni sā kahanti. Na jānāmi taṃ khaṇaññeva naṃ
uyyojesinti. Idāni tvaṃ samānetuṃ sakkosīti. Na sakkomi
devāti. Rājā sace samānetuṃ na sakkoti rājāṇamassa
karothāti āha. Atha naṃ pacchābāhuṃ bandhitvā rājāṇaṃ karissāmāti
gahetvā pakkamiṃsu. Seṭṭhiputtaṃ kira vaṇṇadāsiṃ samānetuṃ asakkontaṃ
rājāṇaṃ kāretīti sakalanagaraṃ ekakolāhalamahosi. Mahājano ure
hatthe ṭhapetvā kiṃ nāmetaṃ sāmi attano vo ananucchavikaṃ
laddhanti paridevati. Seṭṭhiputtassa pacchato pacchato paridevanto
gacchati. Seṭṭhiputto cintesi idaṃ mayhaṃ evarūpaṃ dukkhaṃ agāre
vasanabhāvena sampannaṃ sace ito muccissāmi mahāgotamasammāsambuddhassa
santike pabbajissāmīti.
     Sāpi kho vaṇṇadāsī taṃ kolāhalasaddaṃ sutvā kiṃsaddo
nāmesoti pucchitvā taṃ pavuttiṃ sutvā vegena otaritvā ussaratha
sāmi maṃ rājapurisānaṃ daṭṭhuṃ dethāti attānaṃ dasseti. Rājapurisā
taṃ disvā mātaraṃ sampaṭicchāpetvā seṭṭhiputtaṃ muñcitvā pakkamiṃsu.
So sahāyaparivutova nadiṃ gantvā sīsaṃ nhāyitvā gehaṃ gantvā

---------------------------------------------------------------------------------------------
page300.
Bhuttapātarāso mātāpitaro pabbajjaṃ anujānāpetvā cīvarasāṭake
ādāya mahantena parivārena satthu santikaṃ gantvā vanditvā
pabbajjaṃ yācitvā pabbajjañca upasampadañca labhitvā
avissaṭṭhakammaṭṭhāno vipassanaṃ vaḍḍhetvā nacirasseva arahatte patiṭṭhāsi.
Athekadivasaṃ dhammasabhāyaṃ sannipatitā bhikkhū āvuso uttaraseṭṭhiputto
attano bhaye uppanne sāsanassa guṇaṃ jānitvā imamhā
dukkhā muccamāno pabbajissāmīti cintetvā tena sucintitena
maraṇamutto ceva pabbajito ca aggaphale patiṭṭhitoti tassa guṇakathaṃ
kathesuṃ. Satthā āgantvā kāya nuttha bhikkhave etarahi kathāya
sannisinnāti pucchitvā imāya nāmāti vutte na bhikkhave
uttaraseṭṭhiputtova bhaye uppanne iminā upāyena imamhā dukkhā
muccissāmīti cintetvā maraṇabhayā mutto atīte paṇḍitāpi
attano bhaye uppanne imamhā dukkhā muccissāmīti cintetvā
maraṇabhayadukkhato mucciṃsuyevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
cutipaṭisandhivasena parivattento vaṭṭakayoniyaṃ nibbatti. Tadā eko
vaṭṭakaluddako araññā bahū vaṭṭake āharitvā gehe ṭhapetvā
gocaraṃ datvā manussānaṃ mūlaṃ gahetvā āgatānaṃ hatthe vaṭṭake
vikkiṇanto jīvikaṃ kappeti. So ekadivasaṃ bahūhi vaṭṭakehi
saddhiṃ bodhisattampi gahetvā ānesi. Bodhisatto cintesi sacāhaṃ
iminā dinnaṃ gocaraṃ pānīyañca paribhuñjissāmi ayaṃ maṃ gahetvā

Page 301-400.

page301.
Āgatānaṃ manussānaṃ dassati sace panāhaṃ na paribhuñjissāmi ahaṃ
milāyissāmi atha maṃ milātaṃ disvā manussā na gaṇhissanti
evaṃ me sotthi bhavissati imaṃ upāyaṃ karissāmīti. So tathā
karonto milāyitvā aṭṭhicammamatto ahosi. Manussā taṃ disvā
na gaṇhiṃsu. Luddako bodhisattaṃ ṭhapetvā sesesu vaṭṭakesu
parikkhīṇesu pacchito nīharitvā dvāre ṭhapetvā bodhisattaṃ hatthatale
katvā kiṃ nu kho ayaṃ vaṭṭakoti naṃ oloketuṃ āraddho.
Athassa pamattabhāvaṃ ñatvā bodhisatto pakkhe pasāretvā uppatitvā
araññameva gato. Aññe vaṭṭakā taṃ disvā kiṃ nu kho na
paññāyasi kahaṃ gatosīti pucchitvā luddakena gahitomhīti vutte
kinti katvā muttosīti pucchiṃsu. Bodhisatto ahaṃ tena dinnagocaraṃ
agahetvā pānīyaṃ apivitvā upāyacintāvasena muttoti vatvā imaṃ
gāthamāha
         nācintayanto puriso   visesamadhigacchati
         cintitassa phalaṃ passa    muttosmi vadhabandhanāti.
     Tatrāyaṃ piṇḍattho puriso dukkhaṃ patvā iminā nāma
upāyena imamhā dukkhā muccissāmīti acintayanto attano
dukkhamokkhasaṅkhātaṃ visesaṃ nādhigacchati idāni pana mayā cintitakammassa
phalaṃ passa teneva upāyena muttosmi vadhabandhanā maraṇato ca
bandhanato ca mutto ahanti.
     Evaṃ bodhisatto attanā katakāraṇaṃ ācikkhi.

---------------------------------------------------------------------------------------------
page302.
     Satthā imaṃ dhammadesanaṃ āharitvā jātakaṃ samodhānesi tadā
muttavaṭṭako pana ahamevāti.
                    Vaṭṭakajātakaṃ aṭṭhamaṃ.
                        -------
                     9 Akālarāvijātakaṃ
     amātāpitusaṃvaḍḍhoti idaṃ satthā jetavane viharanto ekaṃ
akālarāviṃ bhikkhuṃ ārabbha kathesi.
     So kira sāvatthīvāsikulaputto sāsane pabbajitvā vattaṃ vā
sikkhaṃ vā na uggaṇhi. So imasmiṃ kāle mayā vattaṃ kātabbaṃ
imasmiṃ kāle upaṭṭhātabbaṃ imasmiṃ kāle uggahetabbaṃ imasmiṃ
kāle sajjhāyitabbanti na jānāti paṭhamayāmepi majjhimayāmepi
pacchimayāmepi pabuddhakkhaṇeyeva mahāsaddaṃ karoti. Bhikkhū niddaṃ na
labhanti. Dhammasabhāyaṃ bhikkhū āvuso asukabhikkhu evarūpe
ratanasāsane pabbajitvā vattaṃ vā sikkhaṃ vā kālaṃ vā akālaṃ na
jānātīti tassa aguṇaṃ kathesuṃ. Satthā āgantvā kāya nuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave idānevesa akālarāvī pubbepi akālarāvīyeva
kālākālaṃ ajānanabhāvena ca gīvāya valitāya jīvitakkhayaṃ pattoti
vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto

---------------------------------------------------------------------------------------------
page303.
Udiccabrāhmaṇakule nibbattitvā vayappatto sabbasippe pāraṃ
gantvā bārāṇasiyaṃ disāpāmokkho ācariyo hutvā pañcasate
māṇave sippaṃ vācesi. Tesaṃ māṇavānaṃ eko kālarāvī kukkuṭo
atthi. Te tassa vassitasaddena uṭṭhāya sippaṃ sikkhanti. So
kālamakāsi. Te aññaṃ kukkuṭaṃ pariyesantā caranti. Atheko māṇavako
susānavane dārūni uddharanto ekaṃ kukkuṭaṃ disvā ānetvā pañjare
ṭhapetvā paṭijaggati. So susāne vaḍḍhitattā asukavelāya
vassitabbanti ajānanto kadāci atirattiṃ vassati kadāci
aruṇuggamane. Māṇavā tassa atirattiṃ vassitakāle sippaṃ sikkhantā
yāva aruṇuggamanā sikkhituṃ asakkontā niddāyamānā gahitaṭṭhānaṃpi
na passanti atippabhāte vassitakāle sajjhāyassa okāsameva
na labhanti. Māṇavā atirattiṃ vā vassati atippabhāte vā
imaṃ nissāya amhākaṃ sippaṃ na niṭṭhāyissatīti taṃ gahetvā gīvaṃ
vaṭṭetvā jīvitakkhayaṃ pāpetvā akālarāvī kukkuṭo amhehi
ghātitoti ācariyassa kathesuṃ. Ācariyo ovādaṃ agahetvā
saṃvaḍḍhitabhāvena maraṇaṃ pattoti vatvā imaṃ gāthamāha
         amātāpitusaṃvaḍḍho    anācariyakule vasaṃ
         nāyaṃ kālamakālaṃ vā  abhijānāti kukkuṭoti.
     Tattha amātāpitusaṃvaḍḍhoti mātāpitaro nissāya tesaṃ ovādaṃ
agahetvā saṃvaḍḍho. Anācariyakule vasanti ācariyakulepi avasamāno
ācariyasikkhāpakaṃ kañci nissāya vasitattāti attho. Kālamakālaṃ

---------------------------------------------------------------------------------------------
page304.
Vāti imasmiṃ kāle vassitabbaṃ imasmiṃ kāle na vassitabbanti
evaṃ vassitabbayuttakaṃ kālaṃ akālaṃ vā esa kukkuṭo na jānāti
ajānanabhāveneva jīvitakkhayaṃ pattoti .
     Idaṃ kāraṇaṃ dassetvā bodhisatto yāvatāyukaṃ ṭhatvā yathākammaṃ
gato.
     Satthā imaṃ dhammadesanaṃ āharitvā jātakaṃ samodhānesi tadā
akālarāvī kukkuṭo ayaṃ bhikkhu ahosi antevāsikā buddhaparisā
ācariyo pana ahamevāti.
                   Akālarāvijātakaṃ navamaṃ.
                       ---------
                    10 Bandhanamokkhajātakaṃ
     abaddhā tattha bajjhantīti idaṃ satthā jetavane viharanto
ciñcamāṇavikaṃ ārabbha kathesi. Tassā vatthu dvādasanipāte
mahāpadumajātake āvibhavissati.
     Tadā pana satthā na bhikkhave ciñcamāṇavikā idāneva maṃ
abhūtena abbhācikkhati pubbepi abbhācikkhiyevāti  vatvā atītaṃ
āhari.
     Atīte bārāṇasiyaṃ brahmadatte rajjaṃ kārente bodhisatto
purohitassa gehe nibbatto vayappatto pitu accayena tassa
purohito ahosi. Tena aggamahesiyā varo dinno hoti bhadde

---------------------------------------------------------------------------------------------
page305.
Yaṃ icchasi taṃ vadeyyāsīti. Sā evamāha mayhaṃ añño varo
nāma na dullabho ito paṭṭhāya aññā itthī kilesavasena na
oloketabbāti. So paṭikkhipitvāpi punappunaṃ pīḷiyamāno tassā
vacanaṃ atikkamituṃ asakkonto sampaṭicchitvā tato paṭṭhāya soḷasasu
nāṭakitthīsahassesu kilesavasena ekaṃ itthimpi na olokesi.
     Athassa paccanto kupito. Paccante ṭhitā yodhā corehi saddhiṃ
dve tayo saṅgāme katvā ito uttariṃ mayaṃ na sakkomāti rañño
paṇṇaṃ pesesuṃ. Rājā tattha gantukāmo balakāyaṃ saṃharitvā taṃ
pakkositvā bhadde ahaṃ paccantaṃ gacchāmi tattha nānappakārāni
yuddhāni honti jayaparājayopi anibaddho tādisesu ṭhānesu mātugāmo
dupparihāro  tvaṃ idheva nivattāhīti āha. Sāpi na sakkā
deva mayā nivattitunti punappunaṃ raññā paṭikkhittā āha tenahi
ekekaṃ yojanaṃ gantvā mayhaṃ sukhadukkhaṃ jānanatthaṃ ekekaṃ manussaṃ
peseyyāthāti. Rājā sādhūti sampaṭicchitvā bodhisattaṃ nagare
ṭhapetvā mahantena balakāyena nikkhamitvā gacchanto yojane yojane
ekekaṃ purisaṃ amhākaṃ ārogyaṃ ārocetvā deviyā sukhadukkhaṃ
jānitvā āgacchāti pesesi. Sā āgatāgatapurisaṃ rājā taṃ kimatthaṃ
pesesīti pucchitvā tumhākaṃ sukhadukkhaṃ jānanatthāyāti vutte tenahi
ehīti tena saddhiṃ asaddhammaṃ paṭisevati. Rājā dvattiṃsayojanamaggaṃ
gacchanto dvattiṃsa jane pesesi. Sā sabbehi tehi saddhiṃ tatheva
akāsi.

---------------------------------------------------------------------------------------------
page306.
     Rājā paccantaṃ vūpasametvā janapadaṃ samassāsetvā puna
āgacchanto tatheva dvattiṃsa jane pesesi. Sā tehipi saddhiṃ
vippaṭipajjiyeva. Rājā āgantvā jayakhandhāvāraṭṭhāne ṭhatvā
nagaraṃ paṭijaggāpetūti bodhisattassa paṇṇaṃ pesesi. Bodhisatto sakalanagaraṃ
paṭijaggāpetvā rājanivesanaṃ paṭijaggāpento deviyā vasanaṭṭhānaṃ
agamāsi. Sā bodhisattassa rūpasobhaggappattaṃ kāyaṃ disvā saṇṭhātuṃ
asakkontī ehi brāhmaṇa sayanaṃ abhiruhāti āha. Bodhisatto
mā evaṃ avaca rājāpi me garu akusalāpi bhāyāmi na sakkā mayā
evaṃ kātunti āha. Catussaṭṭhiyā pādamūlikānaṃ neva rājā garu
na akusalā bhāyanti taveva rājā garu tvaṃyeva ca akusalā
bhāyasīti. Āma sace tesampi evaṃ bhaveyya na evarūpaṃ kareyyaṃ
ahampana jānamāno evarūpaṃ sāhasikakammaṃ na karissāmīti. Kiṃ
bahuṃ vippalapasi sace me vacanaṃ na karosi sīsante chindāpessāmīti.
Tiṭṭhatu ekasmiṃ attabhāve sīsaṃ attabhāvasahassepi sīse
chindantena na sakkā mayā evarūpaṃ kātunti. Sā hotu
jānissāmīti bodhisattaṃ tajjetvā attano gabbhaṃ pavisitvā sarīre
nakhavalañjaṃ dassetvā telena gattāni abbhañjitvā kiliṭṭhavatthaṃ
nivāsetvā gilānālayaṃ katvā dāsiyo āṇāpesi raññā kahaṃ
devīti vutte gilānāti katheyyāthāti.
     Bodhisattopi rañño paṭipathaṃ agamāsi. Rājā nagaraṃ padakkhiṇaṃ
katvā pāsādaṃ abhiruyha kahaṃ devīti pucchi. Gilānā devāti.

---------------------------------------------------------------------------------------------
page307.
So sirigabbhaṃ pavisitvā tassā piṭṭhiṃ parimajjanto kinte bhadde
aphāsukanti pucchi. Sā tuṇhī ahosi. Tatiyavāre rājānaṃ
oloketvā tvaṃpi mahārāja jīvasi nāma mādisāpi itthiyo
sassāmikāyevāti āha. Kiṃ pana etaṃ bhaddeti. Tumhehi
nagaraṃ rakkhanatthāya ṭhapitapurohito nivesanaṃ paṭijaggāmīti idhāgantvā
attano vacanaṃ akarontaṃ maṃ paharitvā attano manaṃ pūretvā gatoti.
Rājā aggimhi pakkhittaloṇasakkharā viya kodhena taṭataṭāyanto
sirigabbhā nikkhamitvā dovārikapādamūlikādayo pakkosāpetvā gacchatha
bhaṇe purohitaṃ pacchābāhuṃ bandhitvā vajbheāvappattaṃ katvā
nagarā nīharitvā āghātanaṃ netvā sīsamassa chindathāti āha. Te
vegena gantvā taṃ pacchābāhuṃ bandhitvā vajjhabheriṃ cārāpesuṃ.
Bodhisatto cintesi addhā tāya duṭṭhadeviyā rājā puretaraṃ paribhinno
ajjadānāhaṃ attano baleneva attānaṃ mocessāmīti. So te
purise āha bho tumhe maṃ amārentā rañño dassetvāva
mārethāti. Kiṃkāraṇāti. Ahaṃ rājakammiko bahuṃ me kammaṃ kataṃ
bahūni nidhiṭṭhānāni jānāmi rājakuṭumbaṃ mayā vicāritaṃ sace maṃ
rañño na dassessatha bahuṃ dhanaṃ nassissati mayā rañño sāpateyye
ācikkhite pacchā kātabbaṃ karothāti. Te taṃ rañño dassayiṃsu.
     Rājā taṃ disvāva kasmā bho brāhmaṇa mayi lajjaṃ nākāsi
kasmā te evarūpaṃ pāpakammaṃ katanti āha. Mahārāja so
ahaṃ sotthiyakule jāto mayā kunthakipillakamattopi pāṇātipāto

---------------------------------------------------------------------------------------------
page308.
Na katapubbo tiṇasalākamattampi adinnaṃ nādinnapubbaṃ lobhavasena
paresaṃ itthī akkhīni ummiletvāpi na olokitapubbā hasanavasenāpi
musā na bhāsitapubbā kusaggenāpi majjaṃ na pīvitapubbaṃ ahaṃ
tumhesu niraparādho sā pana bālā lobhavasena maṃ hatthe gahetvā
mayā paṭikkhittā maṃ tajjetvā attanā katapāpaṃ uttānaṃ katvā
mama ācikkhitvā antogabbhaṃ paviṭṭhā ahaṃ niraparādho paṇṇaṃ
gahetvā pana āgatā catussaṭṭhijanā sāparādhā te pakkositvā
tassā tesaṃ vacanaṃ kataṃ na katanti puccha devāti. Rājā te
catussaṭṭhijane bandhāpetvā deviṃ pakkosāpetvā tayā etehi
saddhiṃ pāpakammaṃ kataṃ na katanti pucchi kataṃ devāti vutte taṃ
pacchābāhuṃ bandhāpetvā imesaṃ catussaṭṭhijanānaṃ sīsāni chindathāti
āṇāpesi. Atha naṃ bodhisatto āha natthi mahārāja etesaṃ
doso devī attano ruciṃ kārāpesi niraparādhā ete tasmā
nesaṃ khamatha tassāpi doso natthi itthiyo nāma methunadhammena
atittā jātisabhāvo hi esa etāsaṃ bhavitabbayuttakameva hoti
tasmā etassāpi khamathāti nānappakārena rājānaṃ saññāpetvā
te catussaṭṭhijane tañca bālaṃ mocetvā sabbesaṃ yathāsakāni ṭhānāni
dāpesi. Evaṃ te sabbe mocāpetvā sakaṭṭhāne patiṭṭhāpetvā
bodhisatto rājānaṃ upasaṅkamitvā mahārāja andhabālānaṃ nāma
avatthukena vacanena abandhitabbayuttakā paṇḍitā pacchābāhuṃ bandhā
paṇḍitā kāraṇayuttena vacanena pacchābāhuṃ bandhāpi muttā evaṃ

---------------------------------------------------------------------------------------------
page309.
Bālā nāma abandhitabbayuttakepi bandhāpenti paṇḍitā bandhehi
mocentīti vatvā imaṃ gāthamāha
         abaddhā tattha bajjhanti     yattha bālā pabhāsare
         baddhāpi tattha muccanti     yattha dhīrā pabhāsareti.
     Tattha abaddhāti abandhitabbayuttakā. Pabhāsareti pabhāsanti
vadanti kathenti.
     Evaṃ bodhisatto imāya gāthāya rañño dhammaṃ desetvā
mayā idaṃ dukkhaṃ agāre vasanabhāvena laddhaṃ idāni me agārena
kiccaṃ natthi pabbajjaṃ me anujānātha devāti pabbajjaṃ anujānāpetvā
assumukhaṃ ñātijanaṃ mahantañca vibhavaṃ pahāya isipabbajjaṃ pabbajitvā
himavante vasanto abhiññā ca samāpattiyo ca nibbattetvā
brahmalokaparāyano ahosi.
     Satthā imaṃ dhammadesanaṃ āharitvā jātakaṃ samodhānesi tadā
duṭṭhadevī ciñcamāṇavikā ahosi rājā ānando ahosi purohito
pana ahamevāti.
                  Bandhanamokkhajātakaṃ dasamaṃ.
                   Haṃsivaggo dvādasamo.
                     -------------

---------------------------------------------------------------------------------------------
page310.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page311.
                   13 Kusanāḷivaggavaṇṇanā
                       ---------
                      1 kusanāḷijātakaṃ
     kare sarikkhoti idaṃ satthā jetavane viharanto anāthapiṇḍikassa
nicchayamittaṃ ārabbha kathesi.
      Anāthapiṇḍikassa hi mittasuhajjañātibandhavā ekato hutvā
mahāseṭṭhi ayaṃ tayā jātigottadhanadhaññādīhi neva sadiso na
uttaritaro kasmā etena saddhiṃ santhavaṃ karosi mā karohīti
punappunaṃ nivāresuṃ. Anāthapiṇḍiko pana mittasanthavo nāma
hīnehipi samehipi atirekehipi kattabboyevāti tesaṃ vacanaṃ agahetvā
bhogagāmaṃ gacchanto taṃ kuṭumbarakkhakaṃ katvā agamāsīti sabbaṃ
kāḷakaṇṇivatthusmiṃ vuttanayeneva veditabbaṃ. Idha pana anāthapiṇḍikena
attano gharappavattiyā ārocitāya satthā gahapati mitto nāma
khuddako natthi mittadhammaṃ rakkhituṃ samatthabhāvo cettha pamāṇaṃ
mitto nāma attanā samopi hīnopi visiṭṭhopi gahetabbo sabbepi
hi te attano pattabhāraṃ nittharantiyeva idāni tāva tvaṃ attano
nicchayamittaṃ nissāya kuṭumbassa sāmiko jāto porāṇā pana
nicchayamittaṃ nissāya vimānasāmikā jātāti vatvā tena yācito
atītaṃ āhari.

---------------------------------------------------------------------------------------------
page312.
     Atīte bārāṇasiyaṃ brahmadatte rajjaṃ kārente bodhisatto
rañño uyyāne kusanāḷigacche devatā hutvā nibbatti. Tasmiṃyeva
pana uyyāne maṅgalasilaṃ nissāya ujugatakkhandho parimaṇḍalasākhāviṭapasampanno
rañño santikā laddhasammāno rucamaṅgalarukkho atthi.
Samukhakotipi vuccati. Tasmiṃ eko mahesakkho devarājā nibbatti.
Bodhisattassa tena saddhiṃ mittasanthavo ahosi. Tadā rājā
ekatthambhake pāsāde vasati. Tassa so thambho cali. Athassa
calitabhāvaṃ rañño ārocesuṃ. Rājā vaḍḍhakī pakkosāpetvā
tātā mama ekatthambhakassa maṅgalappāsādassa thambho calito ekaṃ
sāratthambhaṃ āharitvā taṃ niccalaṃ kārethāti āha. Te sādhu
devāti rañño vacanaṃ sampaṭicchitvā tadanucchavikaṃ  rukkhaṃ pariyesamānā
aññattha adisvā uyyānaṃ pavisitvā taṃ samukhakarukkhaṃ disvā rañño
santikaṃ gantvā kiṃ tātā diṭṭho tadanucchaviko rukkhoti vutte
diṭṭho deva apica kho naṃ chindituṃ na visahāmāti āhaṃsu.
Kiṃkāraṇāti. Mayaṃ aññatra rukkhaṃ apassantā uyyānaṃ pavisimhā
tatrāpi ṭhapetvā maṅgalarukkhaṃ aññaṃ na passāma iti naṃ
maṅgalarukkhatāya chindituṃ na visahāmāti. Gacchatha chinditvā pāsādaṃ thiraṃ
karotha mayaṃ aññaṃ maṅgalarukkhaṃ karissāmāti. Te sādhūti balikammaṃ
gahetvā uyyānaṃ gantvā sve chindissāmāti rukkhassa balikammaṃ
katvā nikkhamiṃsu. Rukkhadevatā taṃ kāraṇaṃ ñatvā sve mayhaṃ
vimānaṃ nāsessati dārake gahetvā kuhiṃ gamissāmīti gantabbaṭṭhānaṃ

---------------------------------------------------------------------------------------------
page313.
Apassantī puttake gīvāyaṃ gahetvā parodi. Tassā
sandiṭṭhasambhattā rukkhadevatā gantvā kiṃ etanti pucchitvā taṃ kāraṇaṃ
sutvā sayampi vaḍḍhakīnaṃ paṭikkhipanupāyaṃ apassantiyo taṃ parissajjitvā
rodituṃ ārabhiṃsu.
     Tasmiṃ samaye bodhisatto rukkhadevataṃ passissāmīti tattha
gantvā taṃ kāraṇaṃ sutvā hotu mā cintayittha ahaṃ taṃ
rukkhaṃ chindituṃ na dassāmi sve vaḍḍhakīnaṃ āgatakāle mama kāraṇaṃ
passathāti tā devatāyo samassāsetvā punadivase vaḍḍhakīnaṃ
āgatavelāya kakaṇṭakavesaṃ gahetvā vaḍḍhakīnaṃ purato gantvā
maṅgalarukkhassa mūlaṃ pavisitvā taṃ rukkhaṃ susiraṃ viya katvā rukkhamajjhena
abhiruhitvā khandhamatthakena nikkhamitvā sīsaṃ kampayamāno nipajji.
Mahāvaḍḍhakī taṃ kakaṇṭakaṃ disvā rukkhaṃ hatthena paharitvā susirarukkho
eso nissāro hiyyo anupadhāretvāva balikammaṃ karimhāti ekaghanaṃ
mahārukkhaṃ garahitvā pakkāmi. Rukkhadevatā bodhisattaṃ nissāya
vimānassa sāmikā jātā. Tassā paṭisaṇṭhāratthāya sandiṭṭhasambhattā
bahū devatā sannipatiṃsu. Rukkhadevatā vimānaṃ me laddhanti
tuṭṭhacittā tāsaṃ devatānaṃ majjhe bodhisattassa guṇaṃ kathayamāno
bho devatā mayaṃ mahesakkhā devatā hutvāpi dandhapaññatāya imaṃ
upāyaṃ na jānimhā kusanāḷidevatā pana attano ñāṇasampattiyā
amhe vimānasāmike akāsi mitto nāma sadisopi adhikopi hīnopi

---------------------------------------------------------------------------------------------
page314.
Kattabboyeva sabbopi attano thāmena sahāyānaṃ uppannaṃ dukkhaṃ
nittharitvā sukhe patiṭṭhāpentiyevāti mittadhammaṃ vaṇṇayitvā imaṃ
gāthamāha
                kare sarikkho athavāpi seṭṭho
                nihīnako cāpi kareyya eko
                kareyyu te byasane uttamatthaṃ
                yathā ahaṃ kusanāḷi rucāyanti
     tattha kare sarikkhoti jātiādīhi sadisopi mittadhammaṃ kareyya.
Athavāpi seṭṭhoti jātiādīhi seṭṭhopi adhikopi kareyya. Nihīnako
cāpi kareyya ekoti eko jātiādīhi hīnopi mittadhammaṃ kareyya.
Tasmā sabbepi ete mittā kātabbāyevāti dīpeti. Kiṃkāraṇā.
Kareyyu te byasane uttamatthanti sabbe cete sahāyassa byasane
uppanne attano pattabhāraṃ vahamānā uttamatthaṃ kareyyuṃ
kāyikacetasikadukkhato taṃ sahāyakaṃ moceyyumevāti attho. Tasmā hīnopi
mitto kātabboyeva pageva itare. Tatridaṃ opammaṃ. Yathā
ahaṃ kusanāḷi rucāyanti yathā ahaṃ rucāyaṃ nibbattadevatā ayañca
kusanāḷidevatā appesakkhā mittasanthavaṃ karimhā tatrāpāhaṃ
mahesakkhāpi samānā attano uppannaṃ dukkhaṃ bālatāya anupāyakusalatāya
harituṃ nāsakkhiṃ imampana appesakkhampi samānaṃ paṇḍitaṃ devataṃ
nissāya dukkhato muttomhīti. Tasmā aññehipi dukkhā muccitukāmehi
samavisiṭṭhabhāvaṃ anoloketvā hīnopi paṇītopi mitto kātabbo.

---------------------------------------------------------------------------------------------
page315.
     Rucādevatā imāya gāthāya devasaṅghassa dhammaṃ desetvā
yāvatāyukaṃ ṭhatvā saddhiṃ kusanāḷidevatāya yathākammaṃ gatā.
     Satthā imaṃ dhammadesanaṃ āharitvā jātakaṃ samodhānesi tadā
rucādevatā ānando ahosi kusanāḷidevatā pana ahamevāti.
                    Kusanāḷijātakaṃ paṭhamaṃ.
                      ----------
                      2 Dummedhajātakaṃ
     yasaṃ laddhāna dummedhoti idaṃ satthā veḷuvane viharanto devadattaṃ
ārabbha kathesi.
     Dhammasabhāyaṃ hi bhikkhū āvuso devadatto tathāgatassa
puṇṇacandasassirikaṃ mukhaṃ asītianubyañjanadvattiṃsamahāpurisalakkhaṇappaṭimaṇḍitaṃ
byāmappabhāparikkhittaṃ āveḷāveḷāya yamakayamakabhūtā ghanabuddharaṃsiyo
vissajjetvā paramasobhaggappattaṃ attabhāvañca oloketvā cittaṃ
pasādetuṃ na sakkoti usuyyameva karoti buddhā nāma evarūpena
sīlena samādhinā paññāya vimuttiñāṇadassanena samannāgatāti
vuccamāne vaṇṇaṃ sahituṃ na sakkoti usuyyameva karotīti devadattassa
aguṇaṃ kathesuṃ. Satthā āgantvā kāya nuttha bhikkhave etarahi
kathāya sannisinnāti pucchitvā imāya nāmāti vutte na bhikkhave
idāneva devadatto mama vaṇṇe bhaññamāne usuyyaṃ karoti
pubbepi akāsiyevāti vatvā atītaṃ āhari.

---------------------------------------------------------------------------------------------
page316.
     Atīte magadharaṭṭhe rājagahanagare ekasmiṃ magadharāje rajjaṃ
kārente bodhisatto hatthiyoniyaṃ nibbattitvā sabbaseto ahosi
heṭṭhā vaṇṇitasadisāya rūpasampattiyā samannāgato. Atha naṃ
lakkhaṇasampanno ayanti so rājā maṅgalahatthiṃ akāsi. Athekasmiṃ
chaṇadivase sakalanagaraṃ devanagaraṃ viya alaṅkārāpetvā sabbālaṅkārappaṭimaṇḍitaṃ
maṅgalahatthiṃ abhiruhitvā mahantena rājānubhāvena nagaraṃ
padakkhiṇaṃ akāsi. Mahājano tattha tattha ṭhatvā maṅgalahatthino
rūpasobhaggappattaṃ sarīraṃ disvā aho rūpaṃ aho gati aho
līḷhā aho lakkhaṇasampatti evarūpo nāma sabbasetavaravāraṇo
cakkavattirañño anucchavikoti maṅgalahatthimeva vaṇṇesi. Rājā
maṅgalahatthissa  vaṇṇaṃ sutvā sahituṃ asakkonto usuyyaṃ uppādetvā
ajjeva taṃ pabbatā pātetvā jīvitakkhayaṃ pāpessāmīti hatthācariyaṃ
pakkosāpetvā kinti katvā tayā ayaṃ nāgo sikkhāpitoti āha.
Susikkhāpito devāti. Na susikkhitoti. Susikkhito devāti. Yadi
susikkhito sakkhissasi taṃ vepullapabbatamatthakaṃ āropetunti. Āma
devāti. Tenahi ehīti sayaṃ otaritvā hatthācariyaṃ āropetvā
pabbatapādaṃ gantvā hatthācariyena hatthipiṭṭhe nisīdāpetvā hatthimhi
vepullapabbatamatthakaṃ āropite sayampi amaccagaṇaparivuto pabbatamatthakaṃ
abhiruhitvā hatthiṃ papātābhimukhaṃ kāretvā tvaṃ mayā esa
susikkhitoti vadesi tīhiyeva naṃ pādehi ṭhapehīti āha. Hatthācariyo

---------------------------------------------------------------------------------------------
page317.
Piṭṭhiyaṃ nisīditvā bho tīhi pādehi tiṭṭhāti hatthissa pañhiyā
saññaṃ adāsi. Puna rājā dvīhi purimapādehiyeva ṭhapehīti āha.
Mahāsatto dve pacchimapāde ukkhipitvā purimapādehi aṭṭhāsi.
Pacchimapādehiyevāti vuttepi dve purimapāde ukkhipitvā pacchimapādehi
aṭṭhāsi. Ekenāti vuttepi tayo pāde ukkhipitvā ekeneva
aṭṭhāsi. Athassa apatanabhāvaṃ ñatvā sace pahosi ākāsena
ṭhapehīti āha. Hatthācariyo cintesi sakalajambūdīpe iminā sadiso
susikkhitahatthī nāma natthi nissaṃsayaṃ pana naṃ esa papāte pātetvā
māretukāmo bhavissatīti. So tassa kaṇṇamūle mantesi tāta
ayaṃ rājā taṃ pātetvā māretukāmo na tvaṃ etassa anucchaviko
sace te ākāsena gantuṃ balaṃ atthi maṃ yathānisinnaṃyeva ādāya
vehāsaṃ abbhuggantvā bārāṇasiṃ gacchāti. Puññiddhiyā
samannāgato mahāsatto taṃ khaṇaññeva ākāse aṭṭhāsi. Hatthācariyo
mahārāja ayaṃ hatthī puññiddhiyā samannāgato na tādisassa
mandapuññassa dubbuddhino anucchaviko paṇḍitassa puññasampannassa
rañño anucchaviko tādisā nāma mandapuññā evarūpaṃ vāhanaṃ
labhitvā tassa guṇaṃ ajānantā tañceva vāhanaṃ avasesañca
yasasampattiṃ nāsentiyevāti vatvā hatthikkhandhe nisinno imaṃ gāthamāha
         yasaṃ laddhāna dummedho     anatthaṃ carati attano
         attano ca paresañca      hiṃsāya paṭipajjatīti.

---------------------------------------------------------------------------------------------
page318.
     Tatrāyaṃ saṅkhepattho mahārāja tādiso dummedho nippañño
puggalo parivārasampattiṃ labhitvā attano anatthaṃ carati. Kiṃkāraṇā.
So hi yasamadamatto kattabbākattabbaṃ ajānanto
attano ca paresañca hiṃsāya paṭipajjati hiṃsā vuccati
kilamanadukkhuppādanaṃ tadatthāya evaṃ paṭipajjatīti.
     Evaṃ imāya gāthāya rañño dhammaṃ desetvā tiṭṭhadāni
tvanti ākāse uppatitvā bārāṇasīnagarameva gantvā rājaṅgaṇe
ākāse aṭṭhāsi. Sakalanagaraṃ saṅkhubhitvā amhākaṃ rañño
ākāsena setavāraṇo āgantvā rājaṅgaṇe ṭhitoti ekakolāhalaṃ
ahosi. Vegena rañño ārocesuṃ. Rājā nikkhamitvā sace
mayhaṃ upabhogatthāya āgatosi bhūmiyaṃ patiṭṭhāhīti āha.
Bodhisatto bhūmiyaṃ patiṭṭhāsi. Ācariyo otaritvā rājānaṃ vanditvā
kuto āgatosi tātāti vutto rājagahatoti vatvā sabbaṃ pavuttiṃ
ārocesi. Rājā manāpaṃ te tāta kataṃ idhāgacchantenāti
haṭṭhatuṭṭho nagaraṃ sajjāpetvā vāraṇaṃ maṅgalahatthiṭṭhāne ṭhapetvā
sakalarajjaṃ tayo koṭṭhāse katvā ekaṃ bodhisattassa adāsi ekaṃ
ācariyassa ekaṃ attanā aggahesi. Bodhisattassa āgatakālato
paṭṭhāyayeva pana rañño sakalajambūdīpe rajjaṃ hatthagatameva jātaṃ.
Jambūdīpe aggarājā hutvā dānādīni puññāni katvā yathākammaṃ
gato.
     Satthā imaṃ dhammadesanaṃ āharitvā jātakaṃ samodhānesi tadā

---------------------------------------------------------------------------------------------
page319.
Magadharājā devadatto ahosi bārāṇasīrājā sārīputto hatthācariyo
ānando hatthī pana ahamevāti.
                    Dummedhajātakaṃ dutiyaṃ.
                        -------
                      3 Naṅgalīsajātakaṃ
     asabbatthagāmiṃ vācanti idaṃ satthā jetavane viharanto
loludāyittheraṃ ārabbha kathesi.
     So kira dhammaṃ kathento imasmiṃ ṭhāne idaṃ kathetabbaṃ
imasmiṃ ṭhāne idaṃ na kathetabbanti yuttāyuttaṃ na jānāti maṅgale
avamaṅgalaṃ vadanto tirokuḍḍesu tiṭṭhanti sandhisiṅghāṭakesu cāti
imaṃ avamaṅgalānumodanaṃ kathesi avamaṅgalesu anumodanaṃ karonto
bahū devā manussā ca maṅgalāni acintayunti vatvā evarūpānaṃ
maṅgalānaṃ satampi sahassampi kātuṃ samatthā hothāti vadati.
Athekadivasaṃ dhammasabhāyaṃ bhikkhū āvuso loludāyi yuttāyuttaṃ na
jānāti sabbattha abhāsitabbaṃ vācaṃ sabbattha bhāsatīti kathaṃ
samuṭṭhāpesuṃ. Satthā āgantvā kāya nuttha bhikkhave etarahi kathāya
sannisinnāti pucchitvā imāya nāmāti vutte na bhikkhave loludāyi
idānevesa dandhaparisakkano kathento yuttāyuttaṃ na jānāti pubbepi
evarūpo ahosi niccalolukoyeva esoti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto

---------------------------------------------------------------------------------------------
page320.
Brāhmaṇamahāsālakule nibbattitvā vayappatto takkasilāyaṃ
sabbasippāni uggaṇhitvā bārāṇasiyaṃ disāpāmokkho ācariyo hutvā
pañcamāṇavakasatānaṃ sippaṃ vācesi. Tadā tesu māṇavesu
eko dandhaparisakkano loluko māṇavo dhammantevāsiko hutvā
sippaṃ uggaṇhāti dandhabhāvena pana uggaṇhituṃ na sakkoti
bodhisattassa pana upakāro ahosi dāso viya sabbakiccāni
karoti. Athekadivasaṃ bodhisatto sāyamāsaṃ bhuñjitvā sayanapiṭṭhe
nipanno taṃ māṇavaṃ hatthapādapiṭṭhiparikammāni katvā gacchantaṃ āha
tāta mañcapāde upatthambhetvā yāhīti. Māṇavo ekaṃ pādaṃ
upatthambhetvā ekassa upatthambhanaṃ alabhanto attano ūrumhi ṭhapetvā
rattiṃ khepeti. Bodhisatto paccūsasamaye uṭṭhāya taṃ disvā kiṃ
tāta nisinnosīti pucchi. Ācariya mañcapādassa upatthambhanaṃ
alabhitvā ūrumhi ṭhapetvā nisinnomhīti. Bodhisatto saṃviggamānaso
hutvā ayaṃ ativiya mayhaṃ upakāro ettakānaṃ māṇavasatānaṃ
antare ayameva dandho sippaṃ sikkhituṃ na sakkoti kathaṃ nu kho
ahaṃ imaṃ paṇḍitaṃ kareyyanti cintesi. Athassa etadahosi
attheko upāyo ahaṃ imaṃ māṇavaṃ dāruatthāya paṇṇatthāya ca
gantvā āgataṃ ajja te kiṃ diṭṭhaṃ kiṃ katanti pucchissāmi atha
me idannāma ajja mayā diṭṭhaṃ idaṃ katanti ācikkhissati atha naṃ
tayā diṭṭhañca katañca kīdisanti pucchissāmi so evarūpannāmāti
upamāya ca kāraṇena ca kathessati iti naṃ māṇavaṃ upamañca

---------------------------------------------------------------------------------------------
page321.
Kāraṇañca kathāpetvā iminā upāyena paṇḍitaṃ karissāmīti.
So taṃ pakkositvā tāta māṇava ito paṭṭhāya dāruatthāya
paṇṇatthāya ca gataṭṭhāne yaṃ te tattha diṭṭhaṃ vā bhuttaṃ vā
pītaṃ vā khāditaṃ vā hoti taṃ āgantvā mayhaṃ āroceyyāsīti
āha.
     So sādhūti sampaṭicchitvā ekadivasaṃ māṇavehi saddhiṃ
dāruatthāya araññaṃ gato tattha sappaṃ disvā āgantvā ācariya
sappo me diṭṭhoti ārocesi. Sappo nāma tāta kīdisoti.
Seyyathāpi naṅgalīsāti. Sādhu sādhu tāta manāpā te upamā
āhaṭā sappā nāma naṅgalīsasadisā hontīti. Atha bodhisatto
māṇavakena manāpā upamā āhaṭā sakkhissāmi naṃ paṇḍitaṃ
kātunti cintesi. Māṇavo pana ekadivasaṃ araññe hatthiṃ disvā
hatthī me ācariya diṭṭhoti āha. Hatthī nāma tāta kīdisoti.
Seyyathāpi naṅgalīsāti. Bodhisatto hatthissa soṇḍā
naṅgalīsasadisā honti dantādayo evarūpā ca evarūpā ca ayampana
bālatāya vibhajitvā kathetuṃ asakkonto soṇḍaṃ sandhāya kathesi
maññeti tuṇhī ahosi. Athekadivasaṃ nimantane ucchuṃ labhitvā
ācariya ajja mayaṃ ucchuṃ khādimhāti āha. Ucchu nāma kīdisāti
vutte seyyathāpi naṅgalīsāti āha. Ācariyo thokaṃ paṭirūpaṃ
kāraṇaṃ kathesīti tuṇhī jāto. Punekadivasaṃ nimantane ekacce

---------------------------------------------------------------------------------------------
page322.
Māṇavā guḷaṃ dadhinā bhuñjiṃsu ekacce khīrena. So āgantvā
ācariya ajja mayaṃ dadhinā khīrena ca bhuñjimhāti vatvā dadhikhīrannāma
kīdisaṃ hotīti vutte seyyathāpi naṅgalīsāti āha. Ācariyo
ayaṃ māṇavo sappo naṅgalīsasadisoti kathento tāva sukathitaṃ
kathesi hatthī naṅgalīsasadisoti kathentenāpi soṇḍaṃ sandhāya lesena
kathitaṃ ucchuṃ naṅgalīsasadisanti kathanepi leso atthi dadhikhīrāni
pana niccaṃ paṇḍarāni pakkhittabhājanasaṇṭhānāni idha sabbena sabbaṃ
upamaṃ na kathesi na sakkā imaṃ lolukaṃ sikkhāpetunti vatvā
imaṃ gāthamāha
     asabbatthagāmiṃ vācaṃ bālo sabbattha bhāsati
               nāyaṃ dadhiṃ vedi na naṅgalīsaṃ
               dadhimpayaṃ maññati naṅgalīsanti.
     Tatrāyaṃ saṅkhepattho yā vācā upamāvasena sabbattha na
gacchati taṃ asabbatthagāmivācaṃ bālo puggalo sabbattha bhāsati
dadhi nāma kīdisanti puṭṭho seyyathāpi naṅgalīsāti vadateva evaṃ
vadanto nāyaṃ dadhiṃ vedi na naṅgalīsaṃ. Kiṃkāraṇā. Yasmā
dadhimpayaṃ maññati naṅgalīsanti yasmā ayaṃ dadhiṃpi naṅgalīsameva maññati.
Athavā dadhīti dadhimeva. Payanti khīraṃ. Dadhiñca payañca dadhipayaṃ.
Yasmā dadhikhīrānipi ayaṃ naṅgalīsameva maññati tādisovāyaṃ bālo
kiṃ imināti antevāsikānaṃ kathaṃ kathetvā paribbayaṃ datvā taṃ
uyyojesi.

---------------------------------------------------------------------------------------------
page323.
     Satthā imaṃ dhammadesanaṃ āharitvā jātakaṃ samodhānesi tadā
lolamāṇavo loludāyi ahosi disāpāmokkho ācariyo pana
ahamevāti.
                    Naṅgalīsajātakaṃ tatiyaṃ.
                       --------
                       4 Ambajātakaṃ
     vāyametheva purisoti idaṃ satthā jetavane viharanto ekaṃ
vattasampannaṃ brāhmaṇaṃ ārabbha kathesi.
     So kira sāvatthīvāsikulaputto sāsane uraṃ datvā pabbajito
vattasampanno ahosi ācariyupajjhāyavattāni pānīyaparibhojanīya-
uposathāgārajantāgharādīni vattāni ca sādhukaṃ karoti cuddasasu
mahāvattesu asītikkhandhakavattesu ca paripūrikārīyeva ahosi vihāraṃ
sammajjati pariveṇaṃ vitakkamālakaṃ vihāramaggaṃ sammajjati manussānaṃ
pānīyaṃ deti. Manussā tassa vattasampattiyaṃ pasīditvā
pañcasatamattāni dhuvabhattāni adaṃsu. Mahālābhasakkāro uppajji. Taṃ
nissāya bahunnaṃ phāsuvihāro jāto. Athekadivasaṃ dhammasabhāyaṃ
bhikkhū kathaṃ samuṭṭhāpesuṃ āvuso asuko nāma bhikkhu attano
vattasampattiyā mahantaṃ lābhasakkāraṃ nibbattesi etaṃ ekaṃ nissāya
bahunnaṃ phāsuvihāro jātoti. Satthā āgantvā kāya nuttha
bhikkhave etarahi kathāya sannisinnāti pucchitvā imāya nāmāti

---------------------------------------------------------------------------------------------
page324.
Vutte na bhikkhave idāneva pubbepāyaṃ bhikkhu vattasampanno
pubbepetaṃ ekaṃ nissāya pañca isisatāni phalāphalatthāya araññaṃ
agantvā eteneva ānītaphalāphalehi yāpesunti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
udiccabrāhmaṇakule nibbattitvā vayappatto isipabbajjaṃ pabbajitvā
pañcasataisiparivāro pabbatapāde vihāsi. Tadā himavante caṇḍo
nidāgho ahosi. Tattha tattha pānīyāni chijjiṃsu. Tiracchānā
pānīyaṃ alabhamānā kilamanti. Atha tesu tāpasesu eko tāpaso
tesaṃ pipāsadukkhaṃ disvā ekaṃ rukkhaṃ chinditvā doṇiṃ katvā
pānīyaṃ ussiñcitvā tesaṃ pānīyaṃ adāsi. Bahūsu sannipatitvā
pānīyaṃ pivantesu tāpasassa phalāphalatthāya gamanokāso na hoti.
So nirāhāropi pānīyaṃ detiyeva. Migagaṇā cintesuṃ ayaṃ amhākaṃ
pānīyaṃ dento phalāphalatthāya gantuṃ okāsaṃ na labhati nīrāhāratāya
ativiya kilamati handa mayaṃ katikaṃ karomāti. Te katikaṃ akaṃsu
ito paṭṭhāya pānīyaṃ pivanatthāya āgacchantena attano balānurūpena
phalaṃ gahetvā āgantabbanti. Tato paṭṭhāya ekeko tiracchāno
attano balānurūpena madhuramadhurāni ambajambūpanasādīni gahetvāva
āgacchati. Ekassa atthāya ābhataṃ phalāphalaṃ aḍḍhateyyasakaṭabhārappamāṇaṃ
ahosi. Pañcasatā tāpasā tadeva paribhuñjanti.
Atirekaṃ chaḍḍiyittha. Bodhisatto taṃ disvā ekaṃ vattasampannaṃ
nissāya ettakānaṃ tāpasānaṃ phalāphalatthāya agantvā yāpanaṃ

---------------------------------------------------------------------------------------------
page325.
Uppannaṃ viriyannāma kātabbamevāti vatvā imaṃ gāthamāha
         vāyametheva puriso     na nibbindeyya paṇḍito
         vāyāmassa phalaṃ passa    bhuttā ambā anītihanti.
     Tatrāyaṃ saṅkhepattho paṇḍito attano vattapūraṇādike
kammamhi vāyametheva na ukkaṇṭheyya. Kiṃkāraṇā. Vāyāmassa
nipphalatāya abhāvato. Iti mahāsatto vāyāmo nāma saphalova
hotīti isigaṇaṃ ālapanto vāyāmassa phalaṃ passāti āha.
Kīdisaṃ. Bhuttā ambā anītihanti. Tattha ambāti desanāmattaṃ.
Tehi pana nānappakārāni phalāphalāni ābhatāni tesaṃ sampannatarānaṃ
vā ussannatarānaṃ vā vasena ambāti vuttaṃ. Ye ime pañcahi
isisatehi sayaṃ araññaṃ agantvā etassa atthāya ānītā ambā
bhuttā idaṃ vāyāmassa phalaṃ. Tañca kho pana anītihaṃ itiha
iti āhāti evaṃ itihaitihena gahetabbaṃ na hoti paccakkhameva
taṃ phalaṃ passāti. Evaṃ mahāsatto isigaṇassa ovādaṃ adāsi.
     Satthā imaṃ dhammadesanaṃ āharitvā jātakaṃ samodhānesi tadā
vattasampanno tāpaso ayaṃ bhikkhu ahosi gaṇasatthā pana ahamevāti.
                    Ambajātakaṃ catutthaṃ.
                       --------

---------------------------------------------------------------------------------------------
page326.
                      5 Kaṭāhakajātakaṃ
     bahumpi so vikattheyyāti idaṃ satthā jetavane viharanto ekaṃ
vikatthikaṃ bhikkhuṃ ārabbha kathesi. Tassa vatthuṃ heṭṭhā kathitasadisameva.
     Atīte pana bārāṇasiyaṃ brahmadatte rajjaṃ kārente bodhisatto
mahāvibhavo ahosi. Tassa bhariyā puttaṃ vijāyi. Dāsīpissa taṃ
divasameva puttaṃ vijāyi. Te ekatova vaḍḍhiṃsu. Seṭṭhiputte
pubbe lekhaṃ sikkhante dāsopissa phalakaṃ vahamāno gantvā teneva
saddhiṃ lekhaṃ sikkhi dve tayo vohāre akāsi. So anukkamena
vacanakusalo vohārakusalo yuvā abhirūpo ahosi nāmena kaṭāhako
nāma. So seṭṭhissa ghare bhaṇḍāgārikakammaṃ karonto cintesi
na maṃ ime sabbakālaṃ bhaṇḍāgārikakammeva kāressanti kiñcideva
dosaṃ disvā tāḷetvā bandhitvā lakkhaṇena aṅketvā dāsaparibhogenapi
paribhuñjissanti paccante kho pana seṭṭhissa sahāyakopi
seṭṭhī atthi yannūnāhaṃ seṭṭhissa vacanena lekhaṃ ādāya tattha
gantvā ahaṃ seṭṭhiputtoti vatvā taṃ seṭṭhiṃ vañcetvā tassa
dhītaraṃ gahetvā sukhaṃ vaseyyanti. So sayameva paṇṇaṃ gahetvā
ahaṃ asukannāma mama puttaṃ tava santikaṃ pahiṇiṃ āvāhavivāhasambandho
nāma mayhaṃ tayā tuyhañca mayā saddhiṃ paṭirūpo tasmā
tvaṃ imassa dārakassa attano dhītaraṃ datvā etaṃ tattheva vasāpehi
ahaṃpi okāsaṃ labhitvā āgamissāmīti likhitvā seṭṭhisseva muddikāya

---------------------------------------------------------------------------------------------
page327.
Lañcitvā yathārucitaṃ paribbayañceva gandhavatthādīni ca gahetvā
paccantaṃ gantvā seṭṭhiṃ disvā vanditvā aṭṭhāsi. Atha naṃ
seṭṭhī  kuto āgatosi tātāti pucchi. Bārāṇasitoti. Kassa
puttosīti. Bārāṇasīseṭṭhissāti. Kenatthenāgatosīti. Tasmiṃ
khaṇe kaṭāhako idaṃ disvā jānissathāti paṇṇaṃ adāsi.
Seṭṭhī paṇṇaṃ vācetvā idānāhaṃ jīvāmi nāmāti tuṭṭhacitto
dhītaraṃ datvā patiṭṭhāpesi. Tassa parivāro mahanto ahosi.
So yāgukhajjakādīsu vā suddhagandhavatthādīsu vā upanītesu evampi
nāma yāguṃ pacanti evaṃ khajjakaṃ evaṃ bhattaṃ aho paccantavāsikā
nāmāti yāguādīni garahati ime paccantavāsibhāveneva ahatasāṭake
valañjituṃ na jānanti gandhepi piṃsituṃ pupphāni ganthituṃ na jānantīti
vatthakammakārādayo garahati.
     Bodhisatto dāsaṃ apassanto kaṭāhako na dissati kuhiṃ
gato pariyesatha nanti samantā manusse payojesi. Tesu eko
tattha gantvā taṃ disvāva sañjānitvā attānaṃ ajānāpetvā
gantvā bodhisattassa ārocesi. Bodhisatto, taṃ pavuttiṃ sutvā
ayuttaṃ tena kataṃ gantvā naṃ gahetvā āgamissāmīti rājānaṃ
āpucchitvā mahantena parivārena nikkhami. Seṭṭhī kira paccantaṃ
gacchatīti sabbattha pākaṭo jāto. Kaṭāhako seṭṭhī kira
āgacchatīti sutvā cintesi na so aññena kāraṇena āgacchati maṃ
nissāyevassa āgamanena bhavitabbaṃ sace panāhaṃ palāyissāmi puna

---------------------------------------------------------------------------------------------
page328.
Āgantuṃ na sakkā bhavissati atthi panesa upāyo mama sāmikassa
paṭipathaṃ gantvā dāsakammaṃ katvā tameva ārādhessāmīti. So
tato paṭṭhāya parisamajjhe evaṃ bhāsati aññe bālamanussā
attano bālabhāvena mātāpitūnaṃ guṇaṃ ajānantā tesaṃ bhojanavelāya
apacitikammaṃ akatvā tehi saddhiṃyeva bhuñjanti mayampana mātāpitūnaṃ
paribhuñjanakāle paṭiggahaṃ upanema kheḷasarakaṃ upanema bhojanāni upanema
pānīyampi vījanimpi gahetvā upatiṭṭhāmāti yāva sarīravalañjanakāle
udakakalasaṃ ādāya paṭicchannaṭṭhānagamanā sabbaṃ dāsehi sāmikānaṃ
kattabbakiccaṃ pakāsesi. So evaṃ purisaṃ uggaṇhāpetvā
bodhisattassa paccantasamīpaṃ āgatakāle sassuraṃ avoca tāta mama kira
pitā tumhākaṃ dassanatthāya āgacchati tumhe khādanīyabhojanīyaṃ
paṭiyādāpetha ahaṃ paṇṇākāraṃ gahetvā paṭipathaṃ gamissāmīti.
So sādhu tātāti sampaṭicchi.
     Kaṭāhako bahupaṇṇākāramādāya mahantena parivārena gantvā
bodhisattaṃ vanditvā paṇṇākāraṃ adāsi. Bodhisattopi paṇṇākāraṃ
gahetvā tena saddhiṃ paṭisaṇṭhāraṃ katvā pātarāsakāle khandhāvāraṃ
nivāsetvā sarīravalañjanatthāya paṭicchannaṭṭhānaṃ pāvisi. Kaṭāhako
attano parivāraṃ nivattāpetvā kalasaṃ ādāya bodhisattassa santikaṃ
gantvā udakakiccapariyosāne pādesu patitvā sāmi ahaṃ tumhākaṃ
yattakaṃ icchatha tattakaṃ dhanaṃ dassāmi mā me yasaṃ antaradhāyitthāti
āha. Bodhisatto tassa vattasampadāya pasīditvā mā bhāyi

---------------------------------------------------------------------------------------------
page329.
Natthi te mama santikā antarāyoti samassāsetvā paccantanagaraṃ
pāvisi. Mahanto sakkāro ahosi. Kaṭāhakopissa nirantaraṃ
dāsena kattabbakiccaṃ karoti. Atha naṃ ekāya velāya sukhanisinnaṃ
paccantaseṭṭhī āha mahāseṭṭhi mayā tumhākaṃ paṇṇaṃ disvāva
tumhākaṃ puttassa dārikā dinnāti. Bodhisatto kaṭāhakaṃ puttameva
katvā tadanucchavikaṃ piyavacanaṃ vatvā seṭṭhiṃ tosesi tato paṭṭhāya
kaṭāhakassa mukhaṃ oloketuṃ samattho nāma nāhosi. Athekadivasaṃ
mahāsatto seṭṭhidhītaraṃ pakkositvā ehi amma sīse me ūkā
vicināhīti taṃ āgantvā ūkā gahetvā ṭhitaṃ piyavacanaṃ vatvā
amma kacci te mama putto sukhadukkhesu appamatto ubho janā
sammodamānā samaggasaṃvāsaṃ vasathāti pucchi. Tāta mahāseṭṭhiputtassa
añño doso natthi kevalaṃ āhāraṃ garahatīti. Amma
niccakālepesa dukkhasīlova apica te ahantassa mukhabandhanamantaṃ
dassāmi taṃ tvaṃ sādhukaṃ uggaṇhitvā mama puttassa bhojanakāle
garahantassa uggahitaniyāmeneva purato ṭhatvā vadeyyāsīti
gāthaṃ uggaṇhāpetvā katipāhaṃ vasitvā bārāṇasimeva agamāsi.
Kaṭāhakopi bahukhādanīyabhojanīyamādāya anumaggaṃ gantvā bahuṃ dhanaṃ datvā
vanditvā nivatti. So bodhisattassa gatakālato paṭṭhāya atirekamānī
ahosi. So ekadivasaṃ seṭṭhidhītāya nānaggarasabhojanaṃ upanetvā
kaṭacchuṃ ādāya parivisantiyā bhattaṃ garahituṃ ārabhi. Seṭṭhidhītā

---------------------------------------------------------------------------------------------
page330.
Bodhisattassa santike uggahitaniyāmeneva imaṃ gāthamāha
         bahumpi so vikattheyya   aññaṃ janapadaṃ gato
         anvāgantavāna dūseyya  bhuñja bhoge kaṭāhakāti.
     Tattha bahumpi so vikattheyya  aññaṃ janapadaṃ gatoti yo
attano jātibhūmito aññaṃ janapadaṃ gato hoti yatthassa jātiṃ
na jānanti so bahumpi vikattheyya vambhanavacanaṃ vadeyya.
Anvāgantavāna dūseyyāti imaṃ tāva vāraṃ sāmikassa paṭipathaṃ gantvā
dāsakiccassa katattā kasāhi paharitvā piṭṭhicammuppātanato ca
lakkhaṇāhananato ca muttosi sace anācāraṃ karosi puna aññasmiṃ
āgamanavāre tava sāmiko anvāgantvāna dūseyya imaṃ gehaṃ
anuāgantvā kasābhighātehi ceva lakkhaṇāhananena ca jātippakāseneva taṃ
dūseyya upahaneyya tasmā imaṃ anācāraṃ pahāya bhuñja bhoge
kaṭāhaka mā pacchā attano dāsabhāvaṃ pākaṭaṃ kāretvā vippaṭisārī
ahosīti ayameva seṭṭhino adhippāyo.
     Seṭṭhidhītā pana etamatthaṃ ajānantī uggahitaniyāmena
byañjanameva payirudāhasi. Kaṭāhako seṭṭhinā mama kūṭaṃ ācikkhitvā
etissā sabbaṃ kathitaṃ bhavissatīti tato paṭṭhāya puna bhattaṃ
vigarahituṃ na visahi nihīnamāno yathāladdhaṃ bhuñjitvā yathākammaṃ
gato.

---------------------------------------------------------------------------------------------
page331.
     Satthā imaṃ dhammadesanaṃ āharitvā jātakaṃ samodhānesi tadā
kaṭāhako vikatthikabhikkhu ahosi bārāṇasīseṭṭhī pana ahamevāti.
                   Kaṭāhakajātakaṃ pañcamaṃ.
                       --------
                     6 Asilakkhaṇajātakaṃ
     tathevekassa kalyāṇanti idaṃ satthā jetavane viharanto
kosalarañño asilakkhaṇapāṭhakaṃ brāhmaṇaṃ ārabbha kathesi.
     So kira kammārehi rañño asīnaṃ āhaṭakāle asiṃ upasiṅghitvā
asilakkhaṇaṃ udāharati. So yesaṃ hatthato lābhaṃ labhati tesaṃ
asiṃ lakkhaṇasampanno maṅgalasaṃyuttoti vadati yesaṃ hatthato na
labhati tesaṃ asiṃ avalakkhaṇoti garahati. Atheko kammāro asiṃ
katvā kosiyaṃ sukhumaṃ maricacuṇṇaṃ pakkhipitvā rañño asiṃ āhari.
Rājā brāhmaṇaṃ pakkositvā asiṃ vīmaṃsāhīti āha. Brāhmaṇassa
asiṃ ākaḍḍhitvā upasiṅghantassa maricacuṇṇāni nāsaṃ pavisitvā
khipitukāmataṃ  uppādesuṃ. Tassa khipantassa nāsikā asidhārāya
pahaṭā dvidhā chijji. Tasseva nāsikāya chinnabhāvo bhikkhusaṅghe
pākaṭo khāto. Athekadivasaṃ dhammasabhāyaṃ bhikkhū kathaṃ samuṭṭhāpesuṃ
āvuso rañño kira asilakkhaṇapāṭhako brāhmaṇo asilakkhaṇaṃ
upasiṅghanto nāsikaṃ chindāpesīti. Satthā āgantvā kāya
nuttha bhikkhave etarahi kathāya sannisinnāti pucchitvā imāya

---------------------------------------------------------------------------------------------
page332.
Nāmāti vutte na bhikkhave idāneva so brāhmaṇo asiṃ upasiṅghanto
nāsikacchedaṃ patto pubbepi pattoyevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente tassa
asilakkhaṇapāṭhako brāhmaṇo ahosi. Sabbaṃ paccuppannavatthusadisameva.
Rājā pana tassa vejje datvā nāsikakoṭiṃ phāsukaṃ
kārāpetvā lākhāya paṭināsikaṃ kāretvā puna taṃ upaṭṭhākameva
akāsi. Bārāṇasīrañño pana putto natthi ekā dhītā ceva
bhāgineyyo ca ahesuṃ. Sopi ubhopi te attano santikeyeva
vaḍḍhāpesi. Te ekato vaḍḍhantā aññamaññaṃ paṭibaddhacittā
ahesuṃ. Rājāpi amacce pakkosāpetvā mayhaṃ bhāgineyyopi
imassa rajjassa sāmikova dhītaraṃ etasseva datvā abhisekamassa
karomīti vatvā puna cintesi mayhaṃ bhāgineyyo sabbathāpi
me ñātakoyeva etassa aññaṃ  rājadhītaraṃ ānetvā abhisekaṃ
katvā dhītaraṃ aññassa rañño dassāmi evaṃ no ñātakā bahū
bhavissanti dvinnaṃ rajjānaṃ mayameva sāmikā bhavissāmāti.
So amaccehi saddhiṃ sammantetvā ubhopete visuṃ kātuṃ vaṭṭatīti
bhāgineyyaṃ aññasmiṃ nivesane dhītaraṃ aññasmiṃ nivāsesi. Te
soḷasavassuddesikabhāvaṃ patvā ativiya paṭibaddhacittā ahesuṃ.
Rājakumāro kena nu kho upāyena mātuladhītaraṃ rājagehā nīharāpetuṃ
sakkā bhaveyyāti cintento attheko upāyoti mahāikkhaṇikaṃ
pakkosāpetvā tassā sahassabhaṇḍikaṃ datvā kiṃ mayā kattabbanti

---------------------------------------------------------------------------------------------
page333.
Vutte amma ajja tava karontiyā anipphatti nāma natthi
kiñcideva kāraṇaṃ vatvā yathā mama mātulo rājadhītaraṃ antogehā
nīharāpeti tathā karohīti āha. Sādhu sāmi ahaṃ rājānaṃ
upasaṅkamitvā evaṃ vakkhāmi deva rājadhītāya upari kāḷakaṇṇi
atthi ettakaṃ kālaṃ nivattitvā olokentopi natthi ahaṃ
rājadhītaraṃ asukadivase nāma rathaṃ āropetvā bahū āvudhahatthe purise
ādāya mahantena parivārena susānaṃ gantvā maṇḍalapiṭṭhikāya
heṭṭhāsusānamañcake matakamanussaṃ nipajjāpetvā uparimañce rājadhītaraṃ
ṭhapetvā gandhodakaghaṭānaṃ aḍḍhuttarasatena nhāpetvā kāḷakaṇṇiṃ
pavāhessāmīti evaṃ vatvā rājadhītaraṃ susānaṃ nessāmi tvaṃ
amhākaṃ tattha gamanadivase amhehi puretarameva thokaṃ maricacuṇṇamādāya
āvudhahatthehi attano manussehi parivuto rathaṃ āruyha susānaṃ gantvā
rathaṃ susānadvāre ekadese ṭhapetvā āvudhahatthe manusse susānavanaṃ
pavesetvā sayaṃ susāne maṇḍalapiṭṭhikaṃ gantvā matako viya paṭikujjo
hutvā nipajja ahaṃ tattha āgantvā tava upari mañcakaṃ aṭṭharitvā
rājadhītaraṃ ukkhipitvā mañce ṭhapessāmi tvaṃ tasmiṃ khaṇe maricacuṇṇaṃ
nāsikāya pakkhipitvā dve tayo vāre khipeyyāsi tayā khipitakāle
mayaṃ rājadhītaraṃ pahāya palāyissāma atha tvaṃ rājadhītaraṃ sīsaṃ
nhāpetvā sayampi sīsaṃ nhāyitvā taṃ ādāya attano nivesanaṃ
gaccheyyāsīti. So sādhu bhaddako sundaro upāyoti sampaṭicchi.
Sāpi gantvā rañño tamatthaṃ ārocesi. Rājā sampaṭicchi.

---------------------------------------------------------------------------------------------
page334.
Rājadhītāyapi taṃ antaraṃ ācikkhi. Sāpi sampaṭicchi. Sā
nikkhamanadivase kumārassa saññaṃ datvā mahantena parivārena susānaṃ
gacchantī ārakkhamanussānaṃ bhayajananatthaṃ āha mayā rājadhītāya mañce
ṭhapitakāle heṭṭhāmañce makatapuriso khipissati khipitvā ca
heṭṭhāmañcā nikkhamitvā yaṃ paṭhamaṃ passissati tameva gahessati
appamattā bhaveyyāthāti. Rājakumāro puretaraṃ gantvā vuttanayeneva
tattha nipajji. Mahāikkhaṇikā rājadhītaraṃ ukkhipitvā maṇḍalapiṭṭhikaṭṭhānaṃ
gacchantī mā bhāyīti saññāpetvā mañce ṭhapesi.
Tasmiṃ khaṇe kumāro maricacuṇṇaṃ nāsāya pakkhipitvā khipi. Tena
khipitamatteyeva mahāikkhaṇikā rājadhītaraṃ pahāya mahāravaṃ ravamānā
sabbappaṭhamaṃ palāyi. Tassā palāyitakālato paṭṭhāya ekopi ṭhātuṃ
samattho nāma nāhosi. Gahitagahitāni āvudhāni chaḍḍetvā sabbe
palāyiṃsu. Kumāro yathāsammantitaṃ sabbaṃ katvā rājadhītaraṃ ādāya
attano nivesanaṃ agamāsi. Ikkhaṇikā gantvā taṃ kāraṇaṃ rañño
ārocesi. Rājā pakatiyāpi sā mayā tassevatthāya positā
pāyāse chaḍḍitasappi viya jātanti sampaṭicchitvā aparabhāge
bhāgineyyassa rajjaṃ datvā dhītaraṃ mahādeviṃ kāresi. So tāya saddhiṃ
samaggasaṃvāsaṃ vasamāno dhammena rajjaṃ kāresi. Asilakkhaṇapāṭhako
tasseva upaṭṭhāko ahosi. Tassekadivasaṃ rājupaṭṭhānaṃ āgantvā
paṭisuriyaṃ ṭhatvā upaṭṭhahantassa lākhā vilīyi paṭināsikā bhūmiyaṃ
pati. So lajjāya adhomukho aṭṭhāsi. Atha naṃ rājā parihasanto

---------------------------------------------------------------------------------------------
page335.
Ācariya mā cintayittha khipitaṃ nāma ekassa kalyāṇaṃ ahosi
ekassa pāpakaṃ tumhehi khipitena nāsā chijjiyittha mayaṃ pana
mātuladhītaraṃ labhitvā rajjaṃ labhimhāti vatvā imaṃ gāthamāha
         tathevekassa kalyāṇaṃ    tathevekassa pāpakaṃ
         tasmā sabbaṃ na kalyāṇaṃ  sabbaṃ vāpi na pāpakanti.
     Tattha tathevekassāti tadevekassa. Ayameva vā pāṭho.
Dutiyapadepi eseva nayo.
     Iti so imāya gāthāya taṃ kāraṇaṃ āharitvā dānādīni
puññāni katvā yathākammaṃ gato.
     Satthā imāya desanāya lokasammatānaṃ kalyāṇapāpakānaṃ
anekaṃsikabhāvaṃ pakāsetvā jātakaṃ samodhānesi tadā asilakkhaṇapāṭhako
etarahi asilakkhaṇapāṭhakova bhāgineyyo rājā pana ahamevāti.
                   Asilakkhaṇajātakaṃ chaṭṭhaṃ.
                      ----------
                      7 Kalaṇḍukajātakaṃ
     te desā tāni vatthūnīti idaṃ satthā jetavane viharanto ekaṃ
vikatthikaṃ bhikkhuṃ ārabbha kathesi.
     Tattha dvepi vatthūni kaṭāhakajātakasadisāneva. Idha panesa
bārāṇasīseṭṭhino dāso kalaṇḍuko nāma ahosi. Tassa palāyitvā
paccantaseṭṭhidhītaraṃ gahetvā mahantena parivārena vasanakāle

---------------------------------------------------------------------------------------------
page336.
Bārāṇasīseṭṭhī pariyesāpetvāpi tassa gataṭṭhānaṃ ajānanto gaccha kalaṇḍukaṃ
pariyesāti attanā vuṭṭhaṃ sukapotakaṃ pesesi. Sukapotako ito
cito ca caranto taṃ nagaraṃ sampāpuṇi. Tasmiñca kāle kalaṇḍuko
nadiṃ kīḷitukāmo bahuṃ mālāgandhavilepanañceva khādanīyabhojanīyañca
gāhāpetvā nadiṃ gantvā seṭṭhidhītāya saddhiṃ nāvaṃ āruyha udake
kīḷati. Tasmiñca dese nadīkīḷaṃ kīḷantā issarajātikā tikhiṇabhesajjaparivāraṃ
khīraṃ pivanti. Tena tesaṃ divasabhāgampi udake kīḷantānaṃ
sītaṃ na bādhati. Ayampana kalaṇḍuko khīragaṇḍusaṃ gahetvā mukhaṃ
vikkhāletvā taṃ khīraṃ nuṭṭhubhati nuṭṭhubhantopi udake anuṭṭhubhitvā
seṭṭhidhītāya sīse nuṭṭhubhati. Sukapotakopi nadītīraṃ gantvā ekissā
udumbarasākhāya nisīditvā olokento kalaṇḍukaṃ  sañjānitvā
seṭṭhidhītāya sīse nuṭṭhubhantaṃ disvā are kalaṇḍuka dāsa attano
jātiñca vasanaṭṭhānañca anussara khīragaṇḍusaṃ gahetvā mukhaṃ
vikkhāletvā jātisampannāya sukhasaṃvaḍḍhāya seṭṭhidhītāya sīse mā
nuṭṭhubhi attano pamāṇaṃ na jānāsīti vatvā imaṃ gāthamāha
         te desā tāni vatthūni    ahañca vanagocaro
         anuvicca kho taṃ gaṇheyyuṃ   piva khīraṃ kalaṇḍukāti.
     Tattha te desā tāni vatthūnīti mātukucchiṃ sandhāya vadati.
Ayamettha adhippāyo yattha te vasitaṃ na te khattiyadhītādīnaṃ kucchidesā
yattha vasi patiṭṭhito tāni na khattiyadhītānaṃ kucchivatthūni atha kho
dāsīkucchiyaṃ tvaṃ vasi ceva patiṭṭhito cāti. Ahañca vanagocaroti

---------------------------------------------------------------------------------------------
page337.
Tiracchānagatopi etamatthaṃ jānāmīti dīpeti. Anuvicca kho taṃ
gaṇheyyunti evaṃ anācāraṃ caramānaṃ mayā gantvā ārocite
anuvicca jānitvā tava sāmikā tāḷetvā ceva lakkhaṇāhatañca
katvā taṃ gaṇheyyuṃ gahetvā gamissanti  tasmā attano pamāṇaṃ
katvā seṭṭhidhītāya sīse anuṭṭhubhitvā piva khīraṃ. Kalaṇḍukāti taṃ
nāmena ālapati.
     Kalaṇḍukopi sukapotakaṃ sañjānitvā maṃ pākaṭaṃ kareyyāti
bhayena ehi sāmi kadā āgatosīti āha. Sukapotakopi na
esa maṃ hitakāmatāya pakkosati gīvaṃ pana me vaṭṭetvā
māretukāmoti ñatvā na me tayā atthoti tato uppatitvā bārāṇasiṃ
gantvā yathādiṭṭhaṃ seṭṭhino vitthārena kathesi. Seṭṭhī ayuttakaṃ
tena katanti gantvā tassa āṇaṃ kāretvā bārāṇasimeva naṃ
netvā dāsaparibhogena paribhuñji.
     Satthā imaṃ dhammadesanaṃ āharitvā jātakaṃ samodhānesi tadā
kalaṇḍuko ayaṃ bhikkhu ahosi bārāṇasīseṭṭhī pana ahamevāti.
                   Kalaṇḍukajātakaṃ  sattamaṃ.
                      ----------

---------------------------------------------------------------------------------------------
page338.
                       8 Mūsikajātakaṃ
     yo ve dhammaddhajaṃ katvāti idaṃ satthā jetavane viharanto
ekaṃ kuhakaṃ bhikkhuṃ ārabbha kathesi.
     Tadā hi satthā tassa kuhakabhāve ārocite na bhikkhave idāneva
pubbepesa kuhakoyevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
mūsikayoniyaṃ paṭisandhiṃ gahetvā vuḍḍhimanvāya mahāsarīro
sūkaracchāpakasadiso hutvā anekasatamūsikāhi parivuto araññe vicarati.
Atheko sigālo ito cito ca vicaranto taṃ mūsikayūthaṃ disvā
imā mūsikā vañcetvā khādissāmīti cintetvā mūsikānaṃ āsayassa
avidūre suriyābhimukho vātaṃ pivanto ekena pādena aṭṭhāsi.
Bodhisatto gocarāya caramāno taṃ disvā sīlavā eso bhavissatīti
tassa santikaṃ gantvā bhante tvaṃ ko nāmāti pucchi. Dhammiko
nāmāti. Cattāro pāde bhūmiyaṃ aṭṭhapetvā kasmā ekeneva
ṭhitosīti. Mayi cattāro pāde paṭhaviyaṃ ṭhapente paṭhavī sahituṃ na
sakkoti tasmā ekeneva tiṭṭhāmīti. Mukhaṃ vivaritvā kasmā
ṭhatosīti. Mayaṃ aññaṃ na bhakkhayāma vātameva bhakkhayāmāti.
Atha kasmā suriyābhimukhā tiṭṭhathāti. Suriyaṃ namassāmāti.
Bodhisatto tassa vacanaṃ sutvā sīlavā eso bhavissatīti tato

---------------------------------------------------------------------------------------------
page339.
Paṭṭhāya mūsikagaṇena saddhiṃ sāyaṃ pātaṃ tassa upaṭṭhānaṃ gacchati.
Athassa upaṭṭhānaṃ katvā gamanakāle sigālo sabbapacchimaṃ mūsikaṃ
gahetvā maṃsaṃ khāditvā ajjhoharitvā mukhaṃ puñchitvā tiṭṭhati.
Anupubbena mūsikagaṇo tanuko jāto. Mūsikā pubbe amhākaṃ
āsayo nappahoti mayaṃ nirantarā tiṭṭhāma idāni sithilo evampi
āsayo na pūrateva kiṃ nu kho etanti bodhisattassa pavuttiṃ
ārocesuṃ. Bodhisatto kena nu kho kāraṇena mūsikā tanukāti cintento
sigāle āsaṅkaṃ ṭhapetvā vīmaṃsissāmi nanti upaṭṭhānakāle
sesamūsikā purato katvā sayaṃ pacchato ahosi. Sigālo tassa upari
pakkhandi. Bodhisatto attano gahaṇatthāya taṃ pakkhantaṃ disvā
nivattetvā bho sigāla idante vattasamādānaṃ na dhammasudhammatāya
paresampana vihiṃsanatthāya dhammaddhajaṃ katvā carasīti vatvā imaṃ gāthamāha
         yo ve dhammaddhajaṃ katvā  niguyho pāpamācare
         vissāsayitvā bhūtāni     biḷārannāma taṃ vatanti.
     Tattha yo veti khattiyādīsu yokocideva. Dhammaddhajaṃ katvāti
dasakusalakammapathaṃ dhammaddhajaṃ katvā taṃ karonto viya ussāpetvā
dassentoti attho. Vissāsayitvāti sīlavā ayanti saññāya
sañjātavissāsāni katvā. Biḷārannāma taṃ vatanti taṃ evaṃ dhammaddhajaṃ
katvā raho pāpāni karontasseva vataṃ kerāṭikavatannāma hotīti
attho.
     Mūsikarājā kathentova uppatitvā tassa gīvāyaṃ patitvā

---------------------------------------------------------------------------------------------
page340.
Hanukassa heṭṭhā antogalanāḷiyaṃ ḍaṃsitvā jīvitakkhayaṃ pāpesi.
Mūsikagaṇo nivattitvā sigālaṃ murumurāti khāditvā agamāsi.
Paṭhamāgatāpi kirassa maṃsaṃ labhiṃsu pacchā āgatā na labhiṃsu. Tato
paṭṭhāya mūsikagaṇo nibbhayo jāto sukhalābho.
     Satthā imaṃ dhammadesanaṃ āharitvā jātakaṃ samodhānesi tadā
sigālo kuhakabhikkhu ahosi mūsikarājā pana ahamevāti.
                     Mūsikajātakaṃ aṭṭhamaṃ.
                        -------
                      9 Aggikajātakaṃ
     nāyaṃ sikhā puññahetūti idaṃ satthā jetavane viharanto
kuhakaññeva bhikkhuṃ ārabbha kathesi. Paccuppannavatthu heṭṭhāvuttasadisaṃ.
     Atītasmiñhi bārāṇasiyaṃ brahmadatte rajjaṃ kārente bodhisatto
mūsikarājā hutvā araññe vasati. Atheko sigālo vanaḍāhe
uṭṭhite palāyituṃ asakkonto ekasmiṃ rukkhe sīsaṃ āhacca aṭṭhāsi.
Tassa sakalasarīre lomāni jhāyiṃsu. Rukkhaṃ āhacca ṭhitaṭṭhāne pana
matthake cūḷā viya thokāni lomāni aṭṭhaṃsu. So ekadivasaṃ
soṇḍiyaṃ pānīyaṃ pivanto chāyaṃ olokento cūḷaṃ disvā
uppannaṃdāni me bhaṇḍamūlanti araññe viharanto taṃ mūsikādariṃ disvā
imā mūsikā vañcetvā khādissāmīti heṭṭhā vuttanayeneva avidūre

---------------------------------------------------------------------------------------------
page341.
Aṭṭhāsi. Atha naṃ bodhisatto gocarāya caranto disvā sīlavā
ayanti saññāya upasaṅkamitvā tvaṃ kinnāmosīti pucchi. Ahaṃ
aggikabhāradvājo nāmāti. Atha kasmā āgatosīti. Tumhākaṃ
rakkhanatthāyāti. Kinti katvā amhe rakkhissasīti. Ahaṃ
naṅguṭṭhagaṇanannāma jānāmi tumhākaṃ pāto nikkhamitvā gocarāya gamanakāle
ettakāti gaṇetvā paccāgamanakālepi gaṇessāmi evaṃ sāyaṃ
pātaṃ gaṇento rakkhissāmīti. Tenahi rakkha mātulāti. So
sādhūti sampaṭicchitvā nikkhamanakāle eko dve tayoti gaṇetvā
paccāgamanakālepi tatheva gaṇetvā sabbapacchimaṃ gahetvā khādati.
Sesaṃ purimasadisameva. Idha pana mūsikarājā nivattitvā ṭhito bho
aggikabhāradvāja nāyaṃ tava dhammasudhammatāya matthake cūḷā ṭhapitā
kucchikāraṇā pana ṭhapitāti vatvā imaṃ gāthamāha
         nāyaṃ sikhā puññahetu    ghāsahetu ayaṃ sikhā
         naṅguṭṭhagaṇanaṃ yāti      alante hotu aggikāti.
     Tattha naṅguṭṭhagaṇanaṃ yātīti aṅguṭṭhagaṇanā vuccati. Ayaṃ
mūsikagaṇo aṅguṭṭhagaṇanaṃ na gacchati na upeti na pūrati parikkhayaṃ
gacchatīti attho. Alante hotu aggikāti sigālaṃ nāmena
ālapanto āha. Ettāvatā te alaṃ hotu na ito paraṃ mūsikā
khādissasi amhehi vā tayā vā saddhiṃ saṃvāso alaṃ hotu na
mayaṃ idāni tayā saddhiṃ vasissāmātipi attho. Sesaṃ purimasadisamevāti.

---------------------------------------------------------------------------------------------
page342.
     Satthā imaṃ dhammadesanaṃ āharitvā jātakaṃ samodhānesi tadā
sigālo ayaṃ bhikkhu ahosi mūsikarājā pana ahamevāti.
                    Aggikajātakaṃ navamaṃ.
                        ------
                     10. Kosiyajātakaṃ
     yathā vācāva bhuñjassūti idaṃ satthā jetavane viharanto ekaṃ
sāvatthiyaṃ mātugāmaṃ ārabbha kathesi.
     Sā kirekassa saddhassa pasannassa upāsakassa brāhmaṇassa
brāhmaṇī dussīlā pāpadhammā rattiṃ aticaritvā divā kiñci
kammaṃ akatvā gilānālayaṃ dassetvā niṭṭhunamānā nipajji. Atha
naṃ brāhmaṇo bhadde kinte aphāsukanti pucchi. Vātā me
vijjhantīti. Atha kiṃ laddhuṃ vaṭṭatīti. Siniddhamadhurāni
paṇītappaṇītāni yāgubhattatelādīnīti. Brāhmaṇo yaṃ yaṃ icchati taṃ
taṃ āharitvā deti dāso viya sabbakiccāni karoti. Sā pana
brāhmaṇassa gehaṃ paviṭṭhakāle nipajji bahi nikkhantakāle jārehi
saddhiṃ vītināmeti. Atha brāhmaṇo imissāya sarīre vijjhanavātānaṃ
pariyantova na paññāyatīti ekadivasaṃ gandhamālādīni ādāya
jetavanaṃ gantvā satthāraṃ pūjetvā vanditvā ekamantaṃ nisīditvā
kiṃ brāhmaṇa na paññāyasīti vutte bhante brāhmaṇiyā kira
me sarīre vātā vijjhanti svāhaṃ tassā sappitelādīni ceva

---------------------------------------------------------------------------------------------
page343.
Paṇītappaṇītabhojanāni ca pariyesāmi sarīramassā ghanavippasannachavivaṇṇaṃ
jātaṃ vātarogassa pana pariyantova na paññāyati
ahantaṃ paṭijaggantova idhāgamanassa okāsaṃ na labhāmīti. Satthā
brāhmaṇiyā pāpabhāvaṃ ñatvā brāhmaṇa evaṃ nipannassa
mātugāmassa roge avūpasante idañcidañca bhesajjaṃ kātuṃ vaṭṭati
pubbepi te paṇḍitehi kathitaṃ bhavasaṅkhepagatattāpi na sallakkhesīti
vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
brāhmaṇamahāsālakule nibbattitvā takkasilāyaṃ sabbasippāni
uggaṇhitvā bārāṇasiyaṃ disāpāmokkho ācariyo ahosi.
Ekasatarājadhānīsu khattiyakumārā ca brāhmaṇakumārā ca yebhuyyena
tasseva santike sippaṃ uggaṇhiṃsu. Atheko janapadavāsī brāhmaṇo
bodhisattassa santike tayo vede aṭṭhārasa vijjaṭṭhānāni uggaṇhitvā
bārāṇasiyaññeva kuṭumbaṃ saṇṭhapetvā divase divase dvittikkhattuṃ
bodhisattassa santikaṃ āgacchati. Tassa brāhmaṇī dussīlā
ahosi pāpadhammāti sabbaṃ paccuppannavatthusadisameva. Bodhisattopi
iminā kāraṇena ovādagamanāya okāsaṃ na labhāmīti vutte sā
māṇavikā imaṃ vañcetvā nipajjatīti ñatvā tassā rogānucchavikaṃ
bhesajjaṃ ācikkhissāmīti cintetvā āha tāta tvaṃ ito paṭṭhāya
tassā sappikhīrarasādīni mā adāsi gomutte pana pañcapaṇṇaṃ
tiphalādīni ca pakkhipitvā koṭṭetvā navatambalohabhājane pakkhipitvā

---------------------------------------------------------------------------------------------
page344.
Lohagandhaṃ gāhāpetvā rajjuṃ vā yottaṃ vā rukkhalataṃ vā gahetvā
idante rogassa anucchavikaṃ bhesajjaṃ idaṃ vā piva uṭṭhāya vā
tayā bhuttassa bhattassa anucchavikaṃ kammaṃ karohīti vatvā imaṃ gāthaṃ
vadeyyāsi sace bhesajjaṃ na pivati atha naṃ rajjuyā vā yottena
vā latāya vā katippahārehi paharitvā kesesu gahetvā ākaḍḍhitvā
kappurena potheyyāsi taṃ khaṇaññeva uṭṭhāya kammaṃ karissatīti.
So sādhūti sampaṭicchitvā vuttaniyāmeneva bhesajjaṃ katvā bhadde
imaṃ bhesajjaṃ pivāhīti āha. Kena te idaṃ ācikkhitanti.
Ācariyena bhaddeti. Apanehi naṃ na pivissāmīti. Māṇavo
na tvaṃ attano ruciyā pivissasīti rajjuṃ gahetvā attano rogassa
anucchavikaṃ bhesajjaṃ vā piva bhuttabhattānucchavikaṃ kammaṃ vā karohīti
vatvā imaṃ gāthamāha
         yathā vācā ca bhuñjassu   yathā bhuttañca byāhara
         ubhayante na sameti      vācā bhuttañca kosiyeti.
     Tattha yathā vācā ca bhuñjassūti yathā te vācā tathā
ca bhuñjassu vātā me vijjhantīti vācāya anucchavikameva katvā
bhuñjassūti attho. Yathāvācaṃ vātipi pāṭho yuttaṃ.
Yathāvācāyātipi paṭhanti. Sabbattha ayamettha attho. Yathābhuttañca
byāharāti yante bhuttaṃ tassa anucchavikameva byāhara arogamhīti
vatvā gehe kattabbakammaṃ karohīti attho. Yathābhūtañcātipi
pāṭho. Athavā. Arogamhīti yathābhūtameva vatvā kammaṃ karohīti

---------------------------------------------------------------------------------------------
page345.
Attho. Ubhayante na sameti vācā bhuttañca kosiyeti yā ca
te ayaṃ vācā vātā maṃ vijjhantīti yañca te idaṃ paṇītabhojanaṃ
bhuttaṃ idaṃ ubhayaṃpi tuyhaṃ na sameti tasmā uṭṭhāya kammaṃ karohi.
Kosiyeti taṃ gottena ālapati.
     Evaṃ vutte kosiyabrāhmaṇadhītā ācariyena ussukkaṃ
āpannakālato paṭṭhāya na sakkā mayā evaṃ vañcetuṃ uṭṭhāya kammaṃ
karissāmīti uṭṭhāya kammaṃ akāsi ācariyena me dussīlabhāvo
ñāto na idāni sakkā ito paṭṭhāya puna evarūpaṃ kātunti
ācariye gāravena pāpakammatopi viramitvā sīlavatī ahosi.
     Sāpi brāhmaṇī sammāsambuddhena kiramhi ñātāti satthari
gāravena na puna anācāraṃ akāsi.
     Satthā imaṃ dhammadesanaṃ āharitvā jātakaṃ samodhānesi tadā
jāyapatikā idāni jāyapatikāva ācariyo pana ahamevāti.
                    Kosiyajātakaṃ dasamaṃ.
                  Kusanāḷivaggo terasamo.
                       ---------

---------------------------------------------------------------------------------------------
page346.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page347.
                  14. Asampadānavaggavaṇṇanā
                       ---------
                    1. Asampadānajātakaṃ
     asampadānenitarītarassāti idaṃ satthā veḷuvane viharanto
devadattaṃ ārabbha kathesi.
     Tasmiñhi kāle bhikkhū dhammasabhāyaṃ kathaṃ samuṭṭhāpesuṃ āvuso
devadatto akataññū tathāgatassa guṇaṃ na jānātīti. Satthā
āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva devadatto
akataññū pubbepi akataññūyevāti vatvā atītaṃ āhari.
     Atīte magadharaṭṭhe rājagahe ekasmiṃ magadharaññe rajjaṃ kārente
bodhisatto tasseva seṭṭhī ahosi asītikoṭivibhavo saṅkhaseṭṭhī nāmena.
Bārāṇasiyaṃ piliyaseṭṭhī nāma asītikoṭivibhavo ahosi. Te aññamaññaṃ
sahāyakā ahesuṃ. Tesu bārāṇasiyaṃ piliyaseṭṭhissa kenacideva
karaṇīyena mahantaṃ bhayaṃ uppajji. Sabbaṃ sāpateyyaṃ parihāyati. So
daliddo appaṭisaraṇo hutvā bhariyaṃ ādāya saṅkhaseṭṭhiṃ paccayaṃ
katvā bārāṇasito nikkhamitvā padasāva rājagahaṃ gantvā
saṅkhaseṭṭhissa nivesanaṃ agamāsi. So taṃ disvāva sahāyo me āgatoti
parissajjitvā sakkārasammānaṃ katvā katipāhaṃ vītināmetvā ekadivasaṃ
samma kenatthena āgatosīti pucchi. Bhayaṃ me samma uppannaṃ

---------------------------------------------------------------------------------------------
page348.
Sabbaṃ dhanaṃ parikkhīṇaṃ upatthambho me hohīti. Sopi sādhu
samma mā bhāyīti bhaṇḍāgāraṃ vivarāpetvā  cattāḷīsa hiraññakoṭiyo
dāpetvā sesaṃpi paricchedaparivāraṃ sabbaṃ attano santakaṃ
saviññāṇakaṃ aviññāṇakaṃ majjhe bhinditvā upaḍḍhameva adāsi.
So taṃ vibhavaṃ ādāya puna bārāṇasiṃ gantvā nivāsaṃ kappesi.
     Aparabhāge saṅkhaseṭṭhissāpi tādisameva bhayaṃ uppajji. So
attano paṭisaraṇaṃ upadhārento sahāyassa me mahāupakāro kato
upaḍḍhavibhavo dinno na so maṃ disvā pariccajissati tassa
santikaṃ gamissāmīti cintento bhariyaṃ ādāya padasāva bārāṇasiṃ
gantvā bhariyaṃ āha bhadde tava mayā saddhiṃ antaravīthiyaṃ gamanannāma
na yuttaṃ mayā pesitayānaṃ āruyha mahantena parivārena pacchā
āgamissasi yāva yānaṃ pesemi tāva idheva hohīti vatvā taṃ
sālāyaṃ ṭhapetvā sayaṃ nagaraṃ pavisitvā seṭṭhissa gharaṃ gantvā
rājagahanagarato tumhākaṃ sahāyo saṅkhaseṭṭhī nāma āgatoti
ārocāpesi. So āgacchatūti pakkosāpetvā taṃ disvā neva āsanā
vuṭṭhāsi na paṭisaṇṭhāramakāsi kevalaṃ kimatthaṃ āgatosīti pucchi.
Tumhākaṃ dassanatthaṃ āgatomhīti. Nivāso te kahaṃ gahitoti.
Na tāva nivāsanaṭṭhānaṃ atthi seṭṭhigharaṇimpi sālāyaṃ ṭhapetvā
āgatomhīti. Tumhākaṃ idha nivāsanaṭṭhānaṃ natthi nivāpaṃ gahetvā
ekasmiṃ ṭhāne pacāpetvā bhuñjitvā gacchatha puna amhe mā
passitthāti vatvā mayhaṃ sahāyassa dussante bandhitvā ekaṃ

---------------------------------------------------------------------------------------------
page349.
Bahalapalāpatumbaṃ dehīti dāsaṃ āṇāpesi. Taṃ divasaṃ kira so
rattasālīnaṃ sakaṭasahassamattaṃ odhunāpetvā koṭṭhāgāraṃ pūrāpesi
cattāḷīsakoṭidhanaṃ gahetvā āgato akataññū mahācoro sahāyassa
tumbamatte palāpe dāpesi. Dāso pacchiyaṃ ekaṃ palāpatumbaṃ
pakkhipitvā bodhisattassa santikaṃ agamāsi. Bodhisatto cintesi
ayaṃ asappuriso mama santikā cattāḷīsakoṭidhanaṃ labhitvā idāni
palāpatumbaṃ dāpesi gaṇhāmi nu kho mā gaṇhāmīti. Athassa
etadahosi ayaṃ tāva akataññū mittadubbhī katavināsakabhāvena
mayā saddhiṃ mittabhāvaṃ bhindi sacāhaṃ etena dinnaṃ palāpatumbaṃ
lāmakattā na gaṇhissāmi ahaṃ mittabhāvaṃ bhindissāmi andhabālā
parittakaṃ laddhaṃ agaṇhantā mittabhāvaṃ vināsenti ahampana etena
dinnaṃ palāpatumbaṃ gahetvā mama vasena mittabhāvaṃ patiṭṭhāpessāmīti.
So palāpatumbaṃ dussante bandhitvā pāsādā oruyha sālaṃ
agamāsi. Atha naṃ bhariyā kinte  ayya laddhanti pucchi. Bhadde
amhākaṃ sahāyo piliyaseṭṭhī palāpatumbaṃ datvā amhe ajjeva
vissajjesīti. Sā ayya kimatthaṃ aggahesi kiṃ etaṃ
cattāḷīsakoṭidhanassa anucchavikanti rodituṃ ārabhi. Bodhisatto bhadde mā
rodi ahaṃ tena saddhiṃ mittabhedabhayena mama vasena mittabhāvaṃ ṭhapetuṃ
gaṇhiṃ tvaṃ kiṃkāraṇā rodasīti vatvā imaṃ gāthamāha
                 asampadānenitarītarassa
                 bālassa mittāni kalī bhavanti

---------------------------------------------------------------------------------------------
page350.
                 Tasmā harāmi bhusaṃ aḍḍhamānaṃ
                 mā me mitti bhijjittha sassatāyanti.
     Tattha asampadānenāti asappadānena. Saralopena sandhi.
Agahaṇenāti attho. Itarītarassāti yassakassaci lāmakālāmakassāpi.
Bālassa mittāni kalī bhavantīti dandhassa appaññassa
mittāni kalī nāma kāḷakaṇṇisadisāni honti bhijjantīti attho.
Tasmā harāmi bhusaṃ aḍḍhamānanti tena kāraṇenāhaṃ sahāyena dinnaṃ
ekaṃ palāpatumbaṃ harāmi gaṇhāmīti dasseti. Mānanti hi aṭṭhannaṃ
nāḷīnaṃ nāmaṃ. Catunnaṃ aḍḍhamānānaṃ catasso ca nāḷiyo tumbo
nāma. Tena vuttaṃ palāpatumbanti. Mā me mitti bhijjittha
sassatāyanti mama sahāyena saddhiṃ mitti mā bhijjittha sassatāva
ayaṃ hotūti attho.
     Evaṃ vutte ca seṭṭhibhariyā rodateva. Tasmiṃ khaṇe saṅkhaseṭṭhinā
piliyaseṭṭhissa dinno kammantadāso sālādvārena āgacchanto
seṭṭhibhariyāya rodanasaddaṃ sutvā sālaṃ pavisitvā attano sāmike
disvā pādesu patitvā roditvā kanditvā kimatthaṃ idhāgatattha
sāmīti  pucchi. Seṭṭhī sabbaṃ ārocesi. Kammantadāso hotu
sāmi mā cintetthāti ubho samassāsetvā attano gehaṃ netvā
gandhodakena nhāpetvā bhojetvā sāmikā vo āgatāti sesadāse
sannipātetvā dassetvā katipāhaṃ vītināmetvā sabbe dāse
gahetvā rājaṅgaṇaṃ gantvā uparavamakāsi. Rājā

---------------------------------------------------------------------------------------------
page351.
Pakkosāpetvā kiṃ etanti pucchi. Te sabbaṃ taṃ pavuttiṃ rañño
ārocesuṃ. Rājā tesaṃ vacanaṃ sutvā ubhopi seṭṭhī pakkosāpetvā
saṅkhaseṭṭhiṃ pucchi saccaṃ kira tayā mahāseṭṭhi piliyaseṭṭhissa
cattāḷīsakoṭidhanaṃ dinnanti. Mahārāja mama sahāyassa maṃ
takketvā rājagahaṃ āgatassa na kevalaṃ dhanaṃ sabbaṃ vibhavajātaṃ
saviññāṇakāviññāṇakaṃ dve koṭṭhāse katvā samabhāgaṃ adāsinti.
Rājā saccametanti piliyaseṭṭhiṃ pucchi. Āma devāti. Tayā
panassa taññeva takketvā āgatassa atthi koci sakkāro vā
sammāno vā katoti. So tuṇhī ahosi. Apica pana te
etassa palāpatumbamattaṃ dussante pakkhipāpetvā dāpitaṃ atthīti.
Tampi sutvā tuṇhīyeva ahosi. Rājā kiṃ kātabbanti amaccehi
saddhiṃ mantetvā taṃ paribhāsitvā gacchatha piliyaseṭṭhissa ghare sabbaṃ
vibhavaṃ saṅkhaseṭṭhissa dethāti āha. Bodhisatto mahārāja mayhaṃ
parasantakena attho natthi mayā dinnamattameva pana dāpethāti
āha. Rājā bodhisattassa santakaṃ dāpesi. Bodhisatto sabbaṃ
attanā dinnavibhavaṃ paṭilabhitvā dāsaparivuto rājagahameva gantvā
kuṭumbaṃ saṇṭhapetvā dānādīni puññāni katvā yathākammaṃ gato.
     Satthā imaṃ dhammadesanaṃ āharitvā jātakaṃ samodhānesi tadā
piliyaseṭṭhī devadatto ahosi saṅkhaseṭṭhī pana ahamevāti.
                   Asampadānajātakaṃ paṭhamaṃ.
                     -------------

---------------------------------------------------------------------------------------------
page352.
                     2. Pañcabhīrukajātakaṃ
     kusalūpadese dhitiyā daḷhāya cāti idaṃ satthā jetavane viharanto
ajapālanigrodhe māradhītuppalobhanasuttantaṃ ārabbha kathesi.
     Bhagavatā hi ādito paṭṭhāya
         daddallamānā āgañchuṃ   taṇhā ca aratī ragā
         tā tattha panudī satthā   tūlaṃ bhaṭṭhaṃva mālutoti
evaṃ yāva pariyosānā tassa suttantassa kathitakāle dhammasabhāyaṃ
sannipatitā bhikkhū kathaṃ samuṭṭhāpesuṃ āvuso sammāsambuddho
māradhītaro anekasatāni dibbarūpāni māpetvā palobhanatthāya
upasaṅkamantiyo akkhīni ummiletvā na olokesi aho buddhabalannāma
acchariyanti. Satthā āgantvā kāya nuttha bhikkhave etarahi
kathāya sannisinnāti pucchitvā imāya nāmāti vutte na bhikkhave
idāneva mayhaṃ sabbāsave khepetvā sabbaññutaṃ pattassa
māradhītānaṃ anolokanaṃ nāma acchariyaṃ ahañhi pubbe bodhiñāṇaṃ
pariyesamāno sakkilesakāle hi abhisaṅkhataṃ dibbarūpampi indriyāni
bhinditvā kilesavasena anoloketvāva gantvā mahārajjaṃ pāpuṇinti
vatvā atītaṃ āhari.
     Atīte bārāṇasiyaṃ brahamdatte rajjaṃ kārente bodhisatto
bhātikasatassa kaniṭṭho ahosi. Sabbaṃ heṭṭhā takkasilajātake
vuttanayeneva vitthāretabbaṃ. Tadā pana takkasilānagaravāsīhi bahinagare

---------------------------------------------------------------------------------------------
page353.
Sālāya bodhisattaṃ upasaṅkamitvā yācitvā rajjaṃ paṭicchāpetvā
abhiseke kate takkasilānagaravāsino nagaraṃ devanagaraṃ viya
rājabhavanañca indabhavanaṃ viya alaṅkariṃsu. Tadā bodhisatto  nagaraṃ
pavisitvā rājabhavane pāsāde mahātale samussāpitasetacchattaṃ
ratanavarapallaṅkaṃ āruyha devarājalīḷhāya nisīdi. Amaccā ca
brāhmaṇagahapatikādayo ca khattiyakumārā ca sabbālaṅkārappaṭimaṇḍitā
parivāretvā aṭṭhaṃsu. Devaccharappaṭibhāgā soḷasasahassanāṭakitthiyo
naccagītavāditakusalā uttamavilāsasampannā naccagītavāditāni payojesuṃ.
Gītavāditasaddena rājabhavanaṃ meghatthanitapūrito mahāsamuddakucchi viya
ekaninnādaṃ ahosi. Bodhisatto taṃ attano sirisobhaggappattaṃ
olokayamāno cintesi sacāhaṃ tāsaṃ yakkhinīnaṃ abhisaṅkhataṃ dibbarūpaṃ
olokissaṃ jīvitakkhayaṃ patto abhavissaṃ imaṃ sirisobhaggaṃ na
olokissaṃ paccekabuddhānaṃ pana ovāde ṭhitabhāvena idaṃ mayā
pattanti evañca pana cintetvā udānaṃ udānento imaṃ gāthamāha
                 kusalūpadese dhitiyā daḷhāya ca
                 avatthitattā bhayabhīrutāya ca
                 na rakkhasīnaṃ vasamāgamimha
                 sa sotthibhāvo mahatā bhayena meti.
     Tattha kusalūpadeseti kusalānaṃ upadese paccekabuddhānaṃ ovādeti
attho. Dhitiyā daḷhāya cāti daḷhāya dhitiyā ca thirena

---------------------------------------------------------------------------------------------
page354.
Abbhocchinnanirantaraviriyena cāti attho. Avatthitattā bhayabhīrutāya cāti
bhayabhīrutāya avatthitatāya ca. Tattha bhayanti cittutrāsamattaṃ parittabhayaṃ.
Bhīrutāti sarīrakampanappattaṃ mahābhayaṃ. Idaṃ ubhayampi mahāsattassa
yakkhiniyo nāmetā manussakhādikāti bheravārammaṇaṃpi nāhosi.
Tenāha avatthitattā bhayabhīrutāya cāti. Bhayabhīrutāya abhāveneva
bheravārammaṇaṃ disvāpi anivattanabhāvenāti attho. Na rakkhasīnaṃ
vasamāgamimhāti yakkhakantāre tāsaṃ rakkhasīnaṃ vasaṃ na āgamimha.
Yasmā amhākaṃ kusalūpadese dhiti ca daḷhā ahosi bhayabhīrutābhāvena ca
anivattanasabhāvā ahumhā tasmā rakkhasīnaṃ vasaṃ na āgamimhāti
vuttaṃ hoti. Sa sotthibhāvo mahatā bhayena meti so me ayaṃ
ajja mahatā bhayena rakkhasīnaṃ santike pattabbena dukkhadomanassena
sotthibhāvo khemabhāvo pītisomanassabhāvoyeva jātoti.
     Evaṃ mahāsatto imāya gāthāya dhammaṃ desetvā dhammena
rajjaṃ kāretvā dānādīni puññāni katvā yathākammaṃ gato.
     Satthā imaṃ dhammadesanaṃ āharitvā jātakaṃ samodhānesi ahaṃ
tena samayena takkasilaṃ gantvā rajjaṃ pattakumāro ahosinti.
                   Pañcabhīrukajātakaṃ dutiyaṃ.
                       --------

---------------------------------------------------------------------------------------------
page355.
                     3. Ghatāsanajātakaṃ
     khemaṃ yahinti idaṃ satthā jetavane viharanto aññataraṃ bhikkhuṃ
ārabbha kathesi.
     So hi bhikkhu satthu santikā kammaṭṭhānaṃ gahetvā ekaṃ
paccantagāmaṃ gantvā ekaṃ gāmakaṃ nissāya araññasenāsane vassaṃ
upagacchi. Tassa paṭhamamāseyeva piṇḍāya paviṭṭhassa paṇṇasālā
jhāyittha. So vasanaṭṭhānābhāvena kilamanto upaṭṭhākānaṃ ācikkhi.
Te hotu bhante paṇṇasālaṃ karissāma kasāma tāva vapāma
tāvāti ādīni vadantā temāsaṃ vītināmesuṃ. So senāsanasappāyābhāvena
kammaṭṭhānaṃ matthakaṃ pāpetuṃ nāsakkhi. So nimittamattampi
anuppādetvā vuṭṭhavasso jetavanaṃ gantvā satthāraṃ vanditvā ekamantaṃ
nisīdi. Satthā tena saddhiṃ paṭisaṇṭhāraṃ katvā kinnu kho te
bhikkhu kammaṭṭhānaṃ sappāyaṃ jātanti pucchi. So ādito paṭṭhāya
asappāyabhāvaṃ kathesi. Satthā pubbe kho bhikkhu tiracchānāpi
attano sappāyāsappāyaṃ ñatvā sappāyakāle vasitvā asappāyakāle
vasanaṭṭhānaṃ pahāya aññattha agamaṃsu kasmā attano sappāyāsappāyaṃ
na aññāsīti vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
sakuṇayoniyaṃ nibbattitvā viññutaṃ patvā sobhaggappatto sakuṇarājā
hutvā ekasmiṃ araññāyatane jātassaratīre sākhāviṭapasampannaṃ

---------------------------------------------------------------------------------------------
page356.
Bahalapattapalāsaṃ mahārukkhaṃ upanissāya saparivāro vāsaṃ kappesi.
Bahū sakuṇā tassa rukkhassa udakamatthake paṭṭhaṭasākhāsu vasantā
sarīravalañjaṃ udake pātenti. Tasmiñca jātassare caṇḍo
nāgarājā vasati. Tassa etadahosi ime sakuṇā mayhaṃ
nivāsajātassare sarīravalañjaṃ pātenti yannūnāhaṃ udakato aggiṃ
uṭṭhāpetvā rukkhaṃ jhāpetvā ete palāpeyyanti. So kuddhamānaso
rattibhāge sabbasakuṇānaṃ sannipatitvā rukkhasākhāsu nipannakāle paṭhamaṃ
tāva uddhanāropitaṃ viya udakaṃ pakkuṭṭhāpetvā dutiyavāre dhūmaṃ
upaṭṭhāpetvā tatiyavāre tālakkhandhappamāṇaṃ jālaṃ uṭṭhāpesi.
Bodhisatto udakato jālaṃ uṭṭhahamānaṃ disvā bho sakuṇā agginā
ādittaṃ nāma udakena nibbāpenti idāni pana udakameva ādittaṃ
na sakkā amhehi idha vasituṃ aññattha gamissāmāti vatvā imaṃ
gāthamāha
              khemaṃ yahiṃ tattha arī udīrito
              dakassa majjhe jalate ghatāsano
              na ajja vāso mahiyā mahīruhe
              disā bhajavho saraṇajja no bhayanti.
     Tattha khemaṃ yahiṃ tattha arī udīritoti yasmiṃ udakapiṭṭhe
khemabhāvo nibbhayabhāvo tasmiṃ sattu paccatthiko sampatto.
Dakassāti udakassa. Ghatāsanoti aggi so hi ghataṃ asanāti
tasmā ghatāsanoti vuccati. Na ajja vāsoti ajja no vāso

---------------------------------------------------------------------------------------------
page357.
Natthi. Mahiyā mahīruheti mahiruhoti vuccati rukkho. Tasmiṃ.
Imissā mahiyā jāte rukkheti attho. Disā bhajavhoti disā bhajatha
gacchatha. Saraṇajja no bhayanti ajja amhākaṃ saraṇatova bhayaṃ
jātaṃ paṭisaraṇaṭṭhānato bhayaṃ uppannanti attho.
     Evaṃ vatvā bodhisatto attano vacanakare sakuṇe ādāya
uppatitvā aññattha gato. Bodhisattassa vacanaṃ agahetvā
ṭhitasakuṇā jīvitakkhayaṃ pattā.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne so bhikkhu arahatte patiṭṭhāsi.
Tadā bodhisattassa vacanakarā sakuṇā buddhaparisā ahesuṃ sakuṇarājā
pana ahamevāti.
                    Ghatāsanajātakaṃ tatiyaṃ.
                        -------
                    4. Jhānasodhanajātakaṃ
     ye saññinoti idaṃ satthā jetavane viharanto saṅkassanagaradvāre
attanā saṅkhittena pucchitapañhassa dhammasenāpatinā vitthārabyākaraṇaṃ
ārabbha kathesi. Tatridaṃ atītavatthuṃ.
     Atīte kira bārāṇasiyaṃ brahmadatte rajjaṃ kārente bodhisatto
araññāyatane kālaṃ karonto antevāsikehi pucchito nevasaññīnāsaññīti
āha .pe. Tāpasā jeṭṭhantevāsikassa kathaṃ na

---------------------------------------------------------------------------------------------
page358.
Gaṇhiṃsu. Bodhisatto ābhassarato āgantvā ākāse ṭhatvā
imaṃ gāthamāha
              ye saññino tepi duggatā
              yepi asaññino tepi duggatā
              etaṃ ubhayaṃ vivajjaya
              taṃ samāpattisukhaṃ anaṅgaṇanti.
     Tattha ye saññinoti ṭhapetvā nevasaññānāsaññāyatanalābhino
avasese sacittakasatte dasseti. Tepi duggatāti tassā
samāpattiyā alābhato tepi duggatā nāma. Yepi asaññinoti
asaññibhave nibbatte acittakasatte dasseti. Tepi duggatāti tepi
imissāyeva samāpattiyā alābhato duggatāyeva nāma. Etaṃ ubhayaṃ
vivajjayāti etaṃ ubhayampi saññibhāvañca asaññibhāvañca vivajjaya
pajahāti antevāsikaṃ ovadati. Taṃ samāpattisukhaṃ anaṅgaṇanti taṃ
nevasaññānāsaññāyatanasamāpattilābhino santasantena sukhanti saṅkhaṃ
gataṃ jhānasukhaṃ anaṅgaṇaṃ niddosaṃ balavacittekaggatāsabhāvenapi taṃ
anaṅgaṇaṃ nāma jātaṃ.
     Evaṃ bodhisatto dhammaṃ desetvā antevāsikassa guṇaṃ kathetvā
brahmalokameva agamāsi. Tadā sesatāpasā jeṭṭhantevāsikassa
saddahiṃsu.

---------------------------------------------------------------------------------------------
page359.
     Satthā imaṃ dhammadesanaṃ āharitvā jātakaṃ samodhānesi tadā
jeṭṭhantevāsiko sārīputto mahābrahmā pana ahamevāti.
                  Jhānasodhanajātakaṃ catutthaṃ.
                        -------
                     5. Candābhajātakaṃ
     candābhanti idaṃ satthā jetavane viharanto saṅkassanagaradvāre
therasseva pañhassa byākaraṇaṃ ārabbha kathesi.
     Atīte bārāṇasiyaṃ brahmadatte rajjaṃ kārente bodhisatto
araññāyatane kālaṃ karonto antevāsikena pucchito candābhaṃ
suriyābhanti vatvā ābhassaresu nibbatto. Tāpasā jeṭṭhantevāsikassa
na saddahiṃsu. Bodhisatto āgantvā ākāse ṭhito imaṃ gāthamāha
         candābhaṃ suriyābhañca    yodha paññāya gādhati
         avitakkena jhānena    hoti ābhassarūpagoti.
     Tattha candābhanti odātakasiṇaṃ dasseti. Suriyābhanti
pītakasiṇaṃ. Yodha paññāya gādhatīti yo puggalo idha sattaloke
idaṃ kasiṇadvayaṃ paññāya gādhati ārammaṇaṃ katvā anupavisati
tattha vā patiṭṭhahati. Athavā. Candābhaṃ suriyābhañca yodha
paññāya gādhatīti yattakaṃ ṭhānaṃ candābhā ca suriyābhā ca paṭṭhaṭā
tattake ṭhāne paṭibhāgakasiṇaṃ vaḍḍhetvā taṃ ārammaṇaṃ katvā
jhānaṃ nibbatteti ubhayampetaṃ ābhaṃ paññāya gādhati nāma. Tasmā

---------------------------------------------------------------------------------------------
page360.
Ayamettha atthoyeva. Avitakkena jhānena hoti ābhassarūpagoti
so puggalo tathā katvā paṭiladdhena dutiyena jhānena
ābhassarabrahmalokūpago hotīti.
     Evaṃ bodhisatto tāpase bodhetvā jeṭṭhantevāsikassa guṇaṃ
kathetvā brahmalokameva gato.
     Satthā imaṃ dhammadesanaṃ āharitvā jātakaṃ samodhānesi tadā
jeṭṭhantevāsiko sārīputto mahābrahmā pana ahamevāti.
                   Candābhajātakaṃ pañcamaṃ.
                       --------
                     6. Suvaṇṇahaṃsajātakaṃ
     yaṃ laddhaṃ tena tuṭṭhabbanti idaṃ satthā jetavane thullanandaṃ
bhikkhuniṃ ārabbha kathesi.
     Sāvatthiyañhi aññataro upāsako bhikkhunīsaṅghaṃ lasuṇena
pavāretvā khettapālaṃ āṇāpesi sace bhikkhuniyo āgacchanti
ekekāya bhikkhuniyā dve tayo  bhaṇḍike dehīti. Tato paṭṭhāya
bhikkhuniyo tassa gehaṃpi khettaṃpi lasuṇatthāya gacchanti. Athekasmiṃ
ussavadivase tassa gehe lasuṇaṃ parikkhayaṃ agamāsi. Thullanandā
bhikkhunī saparivārā gehaṃ gantvā lasuṇena āvuso atthoti vatvā
natthayye yathābhataṃ lasuṇaṃ parikkhīṇaṃ khettaṃ gacchathāti vuttā
khettaṃ gantvā na mattaṃ jānitvā lasuṇaṃ harāpesi. Khettapālo

---------------------------------------------------------------------------------------------
page361.
Ujjhāyi kathaṃ hi nāma bhikkhuniyo na mattaṃ jānitvā lasuṇaṃ
harāpessantīti. Tassa kathaṃ sutvā yā tā bhikkhuniyo appicchā
.pe. Tāpi tāsaṃ sutvā bhikkhūpi ujjhāyiṃsu ujjhāyitvā ca
pana bhagavato etamatthaṃ ārocesuṃ. Bhagavā thullanandaṃ bhikkhuniṃ
garahitvā bhikkhave mahiccho puggalo nāma vijātamātuyāpi appiyo
ahosi amanāpo appasannānaṃ pasādetuṃ pasannānaṃ vā bhiyyoso
mattāya pasādaṃ janetuṃ anuppannaṃ lābhaṃ uppādetuṃ uppannaṃ vā
pana thiraṃ kātuṃ na sakkoti appiccho pana appasannānaṃ pasādetuṃ
pasannānaṃ bhiyyoso mattāya pasādaṃ janetuṃ anuppannaṃ lābhaṃ uppādetuṃ
uppannaṃ vā pana thiraṃ kātuṃ sakkotīti ādinā nayena bhikkhunīnaṃ
tadanucchavikaṃ dhammaṃ kathetvā na bhikkhave thullanandā idāneva
mahicchā pubbepi mahicchāyevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
aññatarasmiṃ brāhmaṇakule nibbatti. Tassa vayappattassa samajātikā
kulā pajāpatiṃ āhariṃsu. Tassa nandā nandavatī sunandāti
tisso dhītaro ahesuṃ. Tāsu parakulaṃ gatāsuyeva bodhisatto kālaṃ katvā
suvaṇṇahaṃsayoniyaṃ nibbatti. Jātissarañāṇañcassa uppajji. So
vayappatto hutvā suvaṇṇapattasañchannaṃ sobhaggappattaṃ mahantaṃ
attabhāvaṃ disvā kuto nu kho cavitvā ahaṃ idhūpapannoti
āvajjento manussalokatoti ñatvā puna kathaṃ nu kho me brāhmaṇī

---------------------------------------------------------------------------------------------
page362.
Ca dhītaro ca jīvantīti upadhārento paresaṃ bhatiṃ katvā kicchena
jīvantīti ca ñatvā cintesi mayhaṃ sarīre sovaṇṇamayāni pattāni
koṭṭanaghaṭṭanakkhamāni ito tāsaṃ ekekaṃ pattaṃ dassāmi tena
me pajāpatī ca dhītaro ca sukhaṃ jīvissantīti. So tattha gantvā
piṭṭhivaṃsakoṭiyaṃ nilīyi. Brāhmaṇī ca dhītaro ca bodhisattaṃ disvā
kuto āgatosi sāmīti pucchiṃsu. Ahaṃ tumhākaṃ pitā kālaṃ katvā
suvaṇṇahaṃsayoniyaṃ nibbatto tumhe daṭṭhuṃ āgato ito paṭṭhāya
tumhākaṃ paresaṃ bhatiṃ katvā dukkhajīvikāya jīvitakiccaṃ natthi ahaṃ
vo ekekaṃ pattaṃ dassāmi taṃ vikkiṇitvā sukhena jīvathāti ekekaṃ
pattaṃ datvā agamāsi. So etena niyāmena antarantarā āgantvā
ekekaṃ pattaṃ deti. Brāhmaṇī ca dhītaro ca aḍḍhā sukhitā
ahesuṃ. Athekadivasaṃ sā brāhmaṇī dhītaro āmantesi ammā
tiracchānānaṃ nāma cittaṃ dujjānaṃ kadāci vo pitā idha nāgaccheyya
kiṃ karissāma idānissa āgatakāle sabbāni pattāni luñcitvā
gaṇhāmāti. Tā evaṃ no pitā kilamissatīti na sampaṭicchiṃsu.
Brāhmaṇī pana mahicchatāya punekadivasaṃ suvaṇṇarājahaṃsassa āgatakāle
ehi tāva sāmīti vatvā taṃ attano santikaṃ upagataṃ ubhohi
hatthehi gahetvā sabbapattāni luñci. Tāni pana bodhisattassa
ruciṃ vinā balakkārena gahitattā sabbāni bakapattasadisāni ahesuṃ.
Bodhisatto pakkhe pasāretvā gantuṃ nāsakkhi. Atha naṃ sā
mahācāṭiyā pakkhipitvā posesi. Tassa puna uṭṭhahantāni pattāni

---------------------------------------------------------------------------------------------
page363.
Setāni sampajjiṃsu. So sañjātapakkho uppatitvā attano
vasanaṭṭhānameva gantvā na puna agamāsi.
    Satthā imaṃ atītaṃ āharitvā na bhikkhave thullanandā idāneva
mahicchā pubbepi mahicchāyeva mahicchatāya ca pana suvaṇṇamhā
parihīnā idāni attano mahicchatāyaeva lasuṇamhāpi parihāyissati
tasmā ito paṭṭhāya lasuṇaṃ khādituṃ na labhissati yathā ca
thullanandā evaṃ taṃ nissāya sesabhikkhuniyopi tasmā bahuṃ labhitvāpi
pamāṇameva jānitabbaṃ appaṃ labhitvā pana yathāladdheneva santoso
kātabbo uttariṃ na paṭṭhetabbanti vatvā imaṃ gāthamāha
         yaṃ laddhaṃ tena tuṭṭhabbaṃ     atilobho hi pāpako
         haṃsarājaṃ gahetvāna       suvaṇṇā parihāyatīti.
     Tattha tuṭṭhabbanti tusitabbaṃ.
     Idaṃ pana vatvā satthā anekapariyāyena garahitvā yā pana
bhikkhunī lasuṇaṃ khādeyya pācittiyanti sikkhāpadaṃ paññāpetvā
jātakaṃ samodhānesi tadā brāhmaṇī ayaṃ thullanandā ahosi
tisso dhītaro idāni tissoyeva bhaginiyo suvaṇṇahaṃsarājā pana
ahamevāti.
                   Suvaṇṇahaṃsajātakaṃ chaṭṭhaṃ.
                       --------

---------------------------------------------------------------------------------------------
page364.
                      7. Babbujātakaṃ
     yattheko labhate babbūti idaṃ satthā jetavane viharanto
kāṇamātāsikkhāpadaṃ ārabbha kathesi. Sāvatthiyaṃ hi kāṇamātā nāma
dhītuvasena pākaṭanāmā upāsikā ahosi sotāpannā ariyasāvikā.
Sā dhītaraṃ kāṇaṃ aññatarasmiṃ gāmake samānajātiyassa purisassa
adāsi. Kāṇā kenacideva karaṇīyena mātu gharaṃ agamāsi.
Athassā sāmiko katipāhaccayena dūtaṃ pāhesi āgacchatu kāṇā
icchāmi kāṇāya āgatanti. Kāṇā dūtassa vacanaṃ sutvā
amma gamissāmīti mātaraṃ āpucchi. Kāṇamātā ettakaṃ kālaṃ
vasitvā kathaṃ tucchahatthā gamissasīti pūvaṃ paci. Tasmiṃyeva khaṇe
eko piṇḍapātacāriko bhikkhu tassā nivesanaṃ agamāsi. Upāsikā
taṃ nisīdāpetvā pattapūraṃ pūvaṃ dāpesi. So kkhu nikkhamitvā
aññassa ācikkhi. Tassāpi tatheva dāpesi. Sopi nikkhamitvā
aññassa ācikkhi. Tassāpi tatheva dāpesi. Sopi nikkhamitvā
aññassa ācikkhi. Tassāpi tathevāti evampi catunnaṃ janānaṃ
dāpesi. Yathāpaṭiyattaṃ pūvaṃ parikkhayaṃ agamāsi. Kāṇāya gamanaṃ
na sampajji. Athassā sāmiko dutiyampi dūtaṃ pāhesi tatiyaṃ
pāhentova sace kāṇā nāgacchissati ahaṃ aññaṃ pajāpatiṃ
ānessāmīti pāhesi. Tayopi vāre teneva upāyena gamanaṃ na
sampajji. Kāṇāya sāmiko aññaṃ pajāpatiṃ ānesi. Kāṇā

---------------------------------------------------------------------------------------------
page365.
Taṃ pavuttiṃ sutvā rodamānā aṭṭhāsi.
     Satthā taṃ kāraṇaṃ ñatvā pubbaṇhasamayaṃ nivāsetvā
pattacīvaramādāya kāṇamātāya nivesanaṃ gantvā paññattāsane nisīditvā
kāṇamātaraṃ pucchi kissāyaṃ kāṇā rodatīti iminā nāma kāraṇenāti
ca sutvā kāṇamātaraṃ samassāsetvā dhammakathaṃ kathetvā uṭṭhāyāsanā
vihāraṃ agamāsi. Atha tesaṃ catunnaṃ bhikkhūnaṃ tayo vāre yathāpaṭiyattaṃ
pūvaṃ gahetvā kāṇāya gamanassa upacchinnabhāvo bhikkhusaṅghe pākaṭo
jāto. Athekadivasaṃ bhikkhū dhammasabhāyaṃ kathaṃ samuṭṭhāpesuṃ āvuso
catūhi nāma bhikkhūhi tayo vāre kāṇamātāya pakkapūvaṃ khāditvā
kāṇāya gamanantarāyaṃ katvā sāmikena pariccattaṃ dhītaraṃ nissāya
mahāupāsikāya domanassaṃ uppāditanti. Satthā āgantvā kāya
nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva te cattāro bhikkhū kāṇamātāya
santakaṃ khāditvā tassā domanassaṃ uppādesuṃ pubbepi uppādesuṃyevāti
vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
pāsāṇakoṭṭakakule nibbattitvā vayappatto pariyodātasippo
ahosi. Kāsīraṭṭhe ekasmiṃ nigame eko mahāvibhavo seṭṭhī
ahosi. Tassa nidhānagatāyeva cattāḷīsa hiraññakoṭiyo ahesuṃ.
Athassa bhariyā kālaṃ katvā dhanasinehena gantvā dhanapiṭṭhiyaṃ mūsikā
hutvā nibbatti. Evaṃ anukkamena sabbampi taṃ kulaṃ abbhatthaṃ

---------------------------------------------------------------------------------------------
page366.
Agamāsi. Vaṃso ucchijji. So gāmopi chaḍḍito apaṇṇattikabhāvaṃ
agamāsi. Tadā bodhisatto tasmiṃ purāṇagāmaṭṭhāne pāsāṇe
uppātetvā koṭṭeti. Atha sā mūsikā gocarāya caramānā
bodhisattaṃ punappunaṃ passantī upannasinehā hutvā cintesi mayhaṃ
dhanaṃ bahuṃ nikkāraṇena nassissati iminā saddhiṃ ekato hutvā
imaṃ dhanaṃ khādissāmīti. Sā ekadivasaṃ ekaṃ kahāpaṇaṃ mukhena
ḍaṃsitvā bodhisattassa santikaṃ agamāsi. So taṃ disvā piyavācāya
samālapanto kiṃ nu kho amma kahāpaṇaṃ gahetvā āgatāsīti
āha. Tāta imaṃ gahetvā attanāpi paribhuñja mayhampi maṃsaṃ
āharāti. So sādhūti sampaṭicchitvā kahāpaṇaṃ ādāya nagaraṃ
gantvā ekena māsakena maṃsaṃ kiṇitvā āharitvā tassā adāsi.
Sā taṃ gahetvā attano nivāsanaṭṭhānaṃ gantvā sāruciyā khādi.
Tato paṭṭhāya imināva niyāmena divase divase bodhisattassa
kahāpaṇaṃ deti. Sopissā maṃsaṃ āharati.
     Athekadivasaṃ taṃ mūsikaṃ viḷāro aggahesi. Atha naṃ sā evamāha
samma mā maṃ māresīti. Kiṃkāraṇā na māreyyāmi ahamhi
chāto maṃsaṃ khāditukāmo na sakkā mayā na māretunti. Kiṃ
pana ekadivasameva maṃsaṃ khāditukāmosi udāhu niccakālanti. Labhamāno
niccampi khāditukāmomhīti. Yadi evaṃ ahante niccakālaṃ maṃsaṃ
dassāmi vissajjehi manti. Atha  naṃ viḷāro tenahi appamattā
hohīti vissajjesi. Tato paṭaṭhāya sā attano ābhataṃ maṃsaṃ

---------------------------------------------------------------------------------------------
page367.
Dve koṭṭhāse katvā ekaṃ viḷārassa deti ekaṃ sayaṃ khādi.
Atha naṃ ekadivasaṃ aññopi viḷāro aggahesi. Tampi tatheva
saññāpetvā attānaṃ vissajjāpesi. Tato paṭṭhāya tayo
koṭṭhāse katvā khādanti. Puna añño aggahesi. Taṃ tatheva
saññāpetvā attānaṃ mocāpesi. Tato paṭṭhāya cattāro
koṭṭhāse katvā khādanti. Puna añño aggahesi. Taṃ tatheva
saññāpetvā attānaṃ mocāpesi. Tato paṭṭhāya pañca koṭṭhāse
katvā khādanti. Sā pañcamakoṭṭhāsaṃ khādamānā appahāratāya
kilantā kīsā ahosi appamaṃsalohitā.
     Bodhisatto taṃ disvā amma kasmā milātāsīti vatvā
iminā nāma kāraṇenāti vutto tvaṃ ettakaṃ kālaṃ kasmā mayhaṃ
nācikkhasi ahamettha kattabbaṃ jānissāmīti taṃ samassāsetvā
suddhaphalikapāsāṇena guhaṃ katvā āharitvā amma tvaṃ imaṃ guhaṃ
pavisitvā nipajjitvā āgatāgatānaṃ pharusāhi vācāhi santajjeyyāsīti
āha. Sā guhaṃ pavisitvā nipajji. Atheko viḷāro āgantvā
dehi me maṃsanti āha. Atha naṃ mūsikā are duṭṭhaviḷāra
kinte ahaṃ maṃsahārikā attano puttānaṃ maṃsaṃ khādāti santajjesi.
Viḷāro phalikaguhāya nipannabhāvaṃ ajānanto kodhavasena mūsikaṃ
gaṇhissāmīti sahasā pakkhanditvā hadayena phalikaguhāyaṃ paharati.
Tāvadevassa hadayaṃ bhijji akkhīni nikkhamanākārappattāni jātāni.
So tattheva jīvitakkhayaṃ patvā ekamantaṃ paṭicchanaṭṭhāne patati.

---------------------------------------------------------------------------------------------
page368.
Etenupāyena aparopi aparopīti cattāropi janā jīvitakkhayaṃ pāpuṇiṃsu.
Tato paṭṭhāya mūsikā nibbhayā hutvā bodhisattassa devasikaṃ dve
tayo kahāpaṇe deti. Evaṃ anukkamena sabbampi dhanaṃ bodhisattasseva
adāsi. Te ubhopi yāvajīvaṃ mettiṃ abhinditvā yathākammaṃ gatā.
     Satthā imaṃ dhammadesanaṃ āharitvā abhisambuddho hutvā imaṃ
gāthamāha
           yattheko labhate babhu dutiyo tattha jāyati
           tatiyo ca catuttho ca idante babbukā bilanti.
     Tattha yatthāti yasmiṃ ṭhāne. Babbūti viḷāro. Dutiyo
tattha jāyatīti yathā eko mūsikaṃ vā maṃsaṃ vā labhati dutiyopi
tattha viḷāro jāyati uppajjati tathā tataṃyo ca catuttho ca
evaṃ te tadā cattāro viḷārā ahesuṃ hutvā ca pana divase
maṃsaṃ khādantā te babbukā idaṃ phalikamayaṃ bilaṃ urena paharitvā
sabbepi jīvitakkhayaṃ pattāti.
     Evaṃ satthā imaṃ dhammadesanaṃ āharitvā jātakaṃ samodhānesi
tadā cattāro viḷārā te cattāro bhikkhū ahesuṃ mūsikā kāṇamātā
pāsāṇakoṭṭakamaṇikāro pana ahamevāti.
                    Babbujātakaṃ sattamaṃ.
                       --------

---------------------------------------------------------------------------------------------
page369.
                      8. Godhajātakaṃ
     kinte jaṭāhi dummedhāti idaṃ satthā jetavane viharanto ekaṃ
kuhakabhikkhuṃ ārabbha kathesi. Paccuppannavatthuṃ heṭṭhā kathitasadisameva.
     Atīte bārāṇasiyaṃ brahmadatte rajjaṃ kārente bodhisatto
godhayoniyaṃ paṭisandhiṃ gaṇhi. Tadā eko pañcābhiñño uggatapo
tāpaso ekaṃ paccantagāmaṃ nissāya araññāyatane paṇṇasālāyaṃ
vasati. Gāmavāsino tāpasaṃ sakkaccaṃ upaṭṭhahanti. Bodhisatto
tassa caṅkamanakoṭiyaṃ ekasmiṃ vammike vasati vasanto ca pana divase
divase tayo vāre tāpasaṃ upasaṅkamitvā dhammūpasañhitaṃ atthūpasañhitaṃ
vacanaṃ sutvā tāpasaṃ vanditvā vasanaṭṭhānameva gacchati. Aparabhāge
tāpaso gāmavāsino āpucchitvā pakkāmi. Pakkamante ca pana
tasmiṃ sīlavattasampanne tāpase añño kūṭatāpaso āgantvā
tasmiṃ assamapade vāsaṃ kappesi. Bodhisatto ayampi sīlavāti
sallakkhetvā purimanayeneva tassa santikaṃ agamāsi. Athekadivasaṃ
nidāghasamaye akālameghe vuṭṭhe vammikehi makkhikā nikkhamiṃsu. Tāsaṃ
khādanatthaṃ godhā āhiṇḍiṃsu. Gāmavāsino nikkhamitvā
makkhikakhādake bahū godhe gahetvā siniddhasambhārasaṃyuttaṃ ambilambilagodhamaṃsaṃ
sampādetvā tāpasassa adaṃsu. Tāpaso godhamaṃsaṃ khāditvā
rasataṇhāya baddho idaṃ maṃsaṃ atimadhuraṃ kissa maṃsaṃ nāmetanti pucchitvā
godhamaṃsanti sutvā mama santike mahāgodho āgacchati taṃ māretvā

---------------------------------------------------------------------------------------------
page370.
Maṃsaṃ khādissāmīti cintetvā pacanabhājanañca sappiloṇādīni ca
āharāpetvā ekamante ṭhapetvā muggaraṃ ādāya kāsāyena
paṭicchādetvā paṇṇasālādvāre bodhisattassa āgamanaṃ olokayamāno
upasantupasanto viya hutvā nisīdi.
     Bodhisatto sāyaṇhasamaye tāpasassa santikaṃ gamissāmīti
nikkhamitvā upasaṅkamantova tassa indriyavikāraṃ disvā cintesi
nāyaṃ tāpaso aññesu divasesu nisinnākārena nisinno ajjevesa
maṃ olokentopi duṭṭhindriyo hutvā oloketi pariggaṇhissāmi
nanti. So tāpasassa heṭṭhāvāte ṭhatvā bodhamaṃsagandhaṃ ghāyitvā
iminā kūṭatāpasena ajja godhamaṃsaṃ khāditaṃ bhavissati tenesa
rasataṇhāya baddho ajja maṃ attano santikaṃ upasaṅkamantaṃ muggarena
paharitvā maṃsaṃ pacitvā khāditukāmo bhavissatīti tassa santikaṃ
anupagantvāva paṭikkamitvā vicarati. Tāpaso bodhisattassa
anāgamanabhāvaṃ ñatvā iminā ayaṃ maṃ māretukāmoti ñātaṃ bhavissati
tena kāraṇena nāgacchati anāgacchantassāpissa kuto muttīti
muggaraṃ nīharitvā khipi. So tassa agganaṅguṭṭhameva āsādesi.
Bodhisatto vegena vammikaṃ pavisitvā aññena chiddena sīsaṃ
ukkhipitvā ambho kūṭajaṭila ahaṃ tava santikaṃ upasaṅkamanto
sīlavāti saññāya upasaṅkamiṃ idāni pana te mayā kūṭabhāvo
ñāto tādisassa mahācorassa kiṃ iminā pabbajjāliṅgenāti vatvā
taṃ garahanto imaṃ gāthamāha

---------------------------------------------------------------------------------------------
page371.
         Kinte jaṭāhi dummedha   kinte ajinasāṭiyā
         abbhantarante gahanaṃ     bāhiramparimajjasīti.
     Tattha kinte jaṭāhi dummedhāti ambho dummedha nippañña
etā pabbajitena dhāretabbā jaṭā pabbajjāguṇarahitassa kinte
tāhi jaṭāhīti attho. Kinte ajinasāṭiyāti anucchavikassa saṃvarassa
abhāvakālato paṭṭhāya kinte ajinasāṭiyā. Abbhantarante gahananti
tava abbhantaraṃ hadayaṃ rāgadosamohagahanena gahanaṃ paṭicchannaṃ.
Bāhiramparimajjasīti so tvaṃ abbhantare gahane nhānādīhi ceva
liṅgagahaṇena ca bāhiraṃ parimajjasi taṃ parimajjanto kañjikapūritalābu
viya visapūritacāṭi viya āsīvisapūritavammiko viya gūdhapūritacittaghaṭo
viya ca bahimaṭṭhova ahosi kiṃ tayā corena idha vasantena sīghaṃ
ito palāyāhi no ce palāyasi gāmavāsīnaṃ te ācikkhitvā
niggahaṃ kārāpessāmīti.
     Evaṃ bodhisatto kūṭatāpasaṃ tajjetvā vammikameva pāvisi.
Kūṭatāpasopi tato pakkāmi.
     Satthā imaṃ dhammadesanaṃ āharitvā jātakaṃ samodhānesi tadā
kūṭatāpaso ayaṃ kuhako ahosi purimo sīlavantatāpaso sārīputto
godhapaṇḍito pana ahamevāti.
                    Godhajātakaṃ aṭṭhamaṃ.
                        ------

---------------------------------------------------------------------------------------------
page372.
                    9. Ubhatobhaṭṭhajātakaṃ
     akkhī bhinnā paṭo naṭṭhoti idaṃ satthā veḷuvane viharanto
devadattaṃ ārabbha kathesi.
     Tadā kira dhammasabhāyaṃ bhikkhū kathaṃ samuṭṭhāpesuṃ āvuso
seyyathāpi nāma chavālātaṃ ubhato padittaṃ majjhe gūdhamakkhitaṃ
nevāraññe kaṭṭhatthaṃ pharati na gāme kaṭṭhatthaṃ pharati evameva
devadatto evarūpe niyyānikasāsane pabbajitvā ubhato paribhaṭṭho
ubhato paribāhiro jāto gihibhogā ca parihīno sāmaññatthañca
na paripūretīti. Satthā āgantvā kāya nuttha bhikkhave etarahi
kathāya sannisinnāti pucchitvā imāya nāmāti vutte na bhikkhave
devadatto idāneva ubhato paribhaṭṭho atītepi ubhato paribhaṭṭho
ahosiyevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
rukkhadevatā hutvā nibbatti. Tadā ekasmiṃ gāmake bālisikā
vasanti. Atheko bālisiko balisaṃ ādāya daharena puttena saddhiṃ
yasmiṃ sobbhe pakatiyāpi bālisikā macche gaṇhanti tattheva
gantvā balisaṃ khipi. Baliso udakapaṭicchanne ekasmiṃ khāṇuke
laggi. Bālisiko ākaḍḍhituṃ asakkonto cintesi ayaṃ baliso
mahāmacche laggo bhavissati puttakaṃ mātu santikaṃ pesetvā
paṭivissakehi saddhiṃ kalahaṃ kārāpemi evaṃ ito na koci koṭṭhāsaṃ

---------------------------------------------------------------------------------------------
page373.
Paccāsiṃsatīti. So puttaṃ āha gaccha tāta amhehi
mahāmacchassa laddhabhāvaṃ mātu ācikkhāhi paṭivissakehi saddhiṃ kalahaṃ karohīti
vadehīti. So puttaṃ pesetvā balisaṃ ākaḍḍhituṃ asakkonto
rajjucchedanabhayena uttarisāṭakaṃ thale ṭhapetvā udakaṃ otaritvā
macchalobhena macchaṃ upadhārento khāṇukehi paharitvā dvepi akkhīni bhindi.
Thale ṭhapitaṃ sāṭakaṃpissa coro hari. So vedanāpatto hutvā
hatthena akkhīni uppīḷayamāno gahetvā udakā uttaritvā kampamāno
sāṭakaṃ pariyesati. Sāpissa bhariyā kalahaṃ katvā kassaci apaccāsiṃsanabhāvaṃ
karissāmīti ekasmiṃyeva kaṇṇe tālapaṇṇaṃ pilandhitvā
ekaṃ akkhiṃ ukkhalimasiyā añjitvā kukkuraṃ aṅkenādāya paṭivissakagharaṃ
agamāsi. Atha naṃ ekā sahāyikā evamāha ekasmiṃyeva
te kaṇṇe tālapaṇṇaṃ pilandhitaṃ ekaakkhi añjitaṃ piyaputtaṃ viya
kukkuraṃ aṅkenādāya gharato gharaṃ gacchasi kiṃ ummattikāsi jātāti.
Nāhaṃ ummattikā tvaṃ pana maṃ akāraṇena akkosasi paribhāsasi
idāni taṃ gāmabhojakassa santikaṃ gantvā aṭṭhakahāpaṇena
daṇḍāpessāmīti. Evaṃ kalahaṃ katvā ubhopi gāmabhojakassa santikaṃ
agamaṃsu. Tāsaṃ kalahe visodhiyamāne  tassāyeva matthake daṇḍo
pati. Atha naṃ bandhitvā daṇḍaṃ dehīti pothetuṃ ārabhiṃsu.
Rukkhadevatā gāme tassā imaṃ pavuttiṃ araññe cassā patino taṃ byasanaṃ
disvā khandhantare ṭhitā bho purisa tuyhaṃ udakepi kammanto
paduṭṭho thalepi ubhato bhaṭṭhosi jātoti vatvā imaṃ gāthamāha

---------------------------------------------------------------------------------------------
page374.
         Akkhī bhinnā paṭo naṭṭho    sakhīgehe ca bhaṇḍanaṃ
         ubhato paduṭṭhā kammantā    udakamhi thalamhi cāti.
     Tattha sakhīgehe ca bhaṇḍananti sakhī nāma sahāyikā. Tassā
gehe tava bhariyāya bhaṇḍanaṃ kataṃ bhaṇḍanaṃ katvā bandhitvā
pothetvā daṇḍaṃ dāpiyati. Ubhato paduṭṭhāti evaṃ tava dvīsupi
ṭhānesu kammantā paduṭṭhā bhinnāyeva. Kataresu dvīsu. Udakamhi
thalamhi cāti akkhibhedena paṭanāsena udake kammantā paduṭṭhā
sakhīgehe bhaṇḍanena thale kammantā paduṭṭhāti.
     Satthā imaṃ dhammadesanaṃ āharitvā jātakaṃ samodhānesi tadā
bālisiko devadatto ahosi rukkhadevatā pana ahamevāti.
                    Ubhatobhaṭṭhajātakaṃ navamaṃ.
                        -------
                      10. Kākajātakaṃ
     niccaṃ ubbiggahadayāti idaṃ satthā jetavane viharanto ñātatthacariyaṃ
ārabbha kathesi. Paccuppannavatthuṃ dvādasanipāte bhaddasālajātake
āvibhavissati.
     Atīte bārāṇasiyaṃ brahmadatte rajjaṃ kārente bodhisatto
kākayoniyaṃ nibbatti. Athekadivasaṃ rañño purohito bahinagare
nadiyaṃ nhāyitvā gandhehi vilimpetvā mālaṃ pilandhitvā varavatthanivattho
nagaraṃ pavisati. Nagaradvāratoraṇagge dve kākā nisinnā honti.

---------------------------------------------------------------------------------------------
page375.
Tesu eko ekaṃ āha samma ahaṃ imassa brāhmaṇassa  matthake
sarīravalañjaṃ pātessāmīti. Itaro mā te evaṃ ruci ayaṃ
brāhmaṇo issaro issarajanena saddhiṃ veraṃ nāma pāpakaṃ ayañhi
kuddho sabbepi kāke vināseyyāti. Na sakkā taṃ mayā na
pātetunti. Tenahi paññāyissasīti vatvā itaro kāko palāyi.
So toraṇassa heṭṭhābhāgaṃ sampatte brāhmaṇe olambakaṃ dhārento
viya tassa matthake vaccaṃ pātesi. Brāhmaṇo kujjhitvā kākesu
veraṃ bandhi.
     Tasmiṃ kāle ekā bhatiyā vīhikoṭṭikadāsī vīhī gehadvāre
ātape paṭṭharitvā rakkhantī nisinnāva niddaṃ okkami . Tassā
pamādaṃ ñatvā eko dīghalomako eḷako āgantvā vīhī khādi.
Sā pabujjhitvā taṃ disvā palāpesi. Eḷako dutiyampi tatiyampi
tassā tatheva niddāyanakāle āgantvā vīhī khādi. Sāpi naṃ
tikkhattuṃ palāpetvā cintesi punappunaṃ khādanto upaḍḍhavīhiṃ
khādissati bahu me chedo bhavissati idānissa puna anāgamanakāraṇaṃ
karissāmīti. Sā alātaṃ gahetvā niddāyamānā viya nisīditvā
vīhī khādanatthāya eḷake sampatte uṭṭhāya alātena eḷakaṃ pahari.
Lomāni aggiṃ gaṇhiṃsu. So sarīre jhāyante aggiṃ nibbāpessāmīti
vegena gantvā hatthisālāya samīpe ekissā tiṇakuṭiyā sarīraṃ
ghaṃsi. Sā pajjali. Tato uṭṭhitajālā hatthisālaṃ gaṇhi.
Hatthisālāsu jhāyantīsu hatthipiṭṭhāni jhāyiṃsu. Bahū hatthī vaṇitasarīrā

---------------------------------------------------------------------------------------------
page376.
Ahesuṃ. Vejjā hatthī aroge kātuṃ asakkontā rañño ārocesuṃ.
Rājā purohitaṃ āha ācariya hatthivejjā hatthī tikicchituṃ na
sakkonti api kiñci bhesajjaṃ jānāsīti. Jānāmi mahārājāti.
Kiṃ laddhuṃ vaṭṭatīti. Kākavasā mahārājāti. Tenahi kāke
māretvā vasaṃ āharathāti āha. Tato paṭṭhāya kāke māretvā
vasaṃ alabhitvā tattha tattheva rāsiṃ karonta. Kākānaṃ mahābhayaṃ
uppannaṃ.
     Tadā bodhisatto asītisahassakākaparivāro mahāsusāne vasati.
Eko kāko āgantvā kākānaṃ uppannaṃ bhayaṃ bodhisattassa ārocesi.
So cintesi ṭhapetvā maṃ añño mayhaṃ ñātakānaṃ uppannaṃ bhayaṃ
harituṃ samattho natthi harissāmi nanti dasa pāramiyo āvajjetvā
mettāpāramiṃ purecārikaṃ katvā ekavegeneva pakkhanditvā
vivaṭamahāvātapāne pavisitvā rañño āsanassa heṭṭhā pāvisi. Atha naṃ
eko manusso gahetukāmo ahosi. Rājā saraṇaṃ paviṭṭho
mā gaṇhīti vāresi. Mahāsatto thokaṃ vissamitvā mettāpāramiṃ
āvajjetvā heṭṭhāsanā nikkhamitvā rājānaṃ āha mahārāja
raññā nāma chandādivasena agantvā rajjaṃ kāretuṃ vaṭṭati yaṃ yaṃ
kammaṃ kattabbaṃ hoti sabbaṃ nisamma upadhāretvā kātuṃ vaṭṭati
yañca kariyamānaṃ nippajjati tadeva kātuṃ vaṭṭati na itaraṃ sace
hi rājāno kariyamānaṃ na nippajjati taṃ karonti mahājanassa
maraṇabhayapariyosānaṃ mahābhayaṃ uppajjati purohito veravasiko hutvā

---------------------------------------------------------------------------------------------
page377.
Musāvādaṃ abhāsi kākānaṃ vasā nāma natthīti. Taṃ sutvā rājā
pasannacitto bodhisattaṃ kāñcanabhaddapīṭhe nisīdāpetvā tattha nisinnassa
pakkhantarāni satapākasahassapākatelehi makkhāpetvā kāñcanataṭṭake
rājārahaṃ sucibhojanaṃ bhojāpetvā pānīyaṃ pāyetvā suhitaṃ vigatadarakaṃ
mahāsattaṃ etadavoca paṇḍita tvaṃ kākānaṃ vasā nāma natthīti
vadesi kena kāraṇena nesaṃ vasā natthīti. Bodhisatto iminā
ca iminā ca kāraṇenāti sakalanivesanaṃ ekasaddaṃ katvā dhammaṃ
desento imaṃ gāthamāha
         niccaṃ ubbiggahadayā     sabbalokavihesakā
         tasmā nesaṃ vasā natthi  kākānamhāka ñātinanti.
     Tatrāyaṃ saṅkhepattho mahārāja kākā nāma niccaṃ
ubbiggamānasā bhayappattāva viharanti. Sabbalokavihesakāti khattiyādayo
manussepi itthīpurisepi kumārakumārikādayopi viheṭhentā kilamantā
vicaranti tasmā imehi dvīhi kāraṇehi nesaṃ amhākaṃ ñātīnaṃ
kākānaṃ vasā nāma natthi atītepi abhūtapubbā anāgatepi na
bhavissantīti.
     Evaṃ mahāsatto imaṃ kāraṇaṃ uttānaṃ katvā mahārāja
raññā nāma anisamma anupadhāretvā kammaṃ na kattabbanti rājānaṃ
pabodhesi. Rājā tussitvā bodhisattaṃ rajjena pūjesi. Bodhisatto
tassa rajjaṃ raññoyeva paṭidatvā rājānaṃ pañcasu sīlesu patiṭṭhāpetvā

---------------------------------------------------------------------------------------------
page378.
Sabbasattānaṃ abhayaṃ yāci. Rājā dhammadesanaṃ sutvā sabbasattānaṃ
abhayaṃ datvā kākānaṃ nibaddhadānaṃ paṭṭhapetvā divase divase
taṇḍulambanassa bhattaṃ pacitvā nānaggarasehi omadditvā kākānaṃ
dānaṃ dīyati. Mahāsattassa pana rājarodhanameva dīyittha.
     Satthā imaṃ dhammadesanaṃ āharitvā jātakaṃ samodhānesi tadā
bārāṇasīrājā ānando ahosi kākarājā pana ahamevāti.
                     Kākajātakaṃ dasamaṃ.
                 Asampadānavaggo cuddasamo.
                      ----------

---------------------------------------------------------------------------------------------
page379.
                   15. Kakaṇṭakavaggavaṇṇanā
                        -------
                      1. Godhajātakaṃ
     na pāpajanasaṃsevīti idaṃ satthā veḷuvane viharanto ekaṃ vipakkhaseviṃ
bhikkhuṃ ārabbha kathesi. Paccuppannavatthuṃ mahiḷāmukhajātake kathitasadisameva.
     Atīte bārāṇasiyaṃ brahmadatte rajjaṃ kārente bodhisatto
godhayoniyaṃ paṭisandhiṃ gaṇhi. So vayappatto nadītīre mahābile
anekagodhasataparivāro vāsaṃ kappesi. Tassa putto godhapilliko
nāma ekena kakaṇṭakena saddhiṃ mittasanthavaṃ katvā tena saddhiṃ
sammodamāno viharanto kakaṇṭakaṃ parissajissāmīti avattharati.
Tassa tena saddhiṃ vissāsaṃ godharājassa ārocesuṃ. Godharājā
puttaṃ pakkosāpetvā tāta tvaṃ aṭṭhāne vissāsaṃ karosi
kakaṇṭakā nāma nīcajātikā tena saddhiṃ vissāso na kattabbo
sace tvaṃ tena saddhiṃ vissāsaṃ karissasi taṃ kakaṇṭakaṃ nissāya
sabbampetaṃ godhakulaṃ vināsaṃ pāpuṇissati ito paṭṭhāya etena
saddhiṃ vissāsaṃ mā akāsīti āha. So karotiyeva. Bodhisatto
punappunaṃ kathentopi tassa tena saddhiṃ vissāsaṃ vāretuṃ asakkonto
avassaṃ amhākaṃ etaṃ kakaṇṭakaṃ nissāya bhayaṃ uppajjissati tasmiṃ

---------------------------------------------------------------------------------------------
page380.
Uppanne palāyanamaggaṃ sampādetuṃ vaṭṭatīti ekena passena vātabilaṃ
kārāpesi. Puttopissa anukkamena mahāsarīro ahosi. Kakaṇṭako
pana purimappamāṇoyeva. Itaro kakaṇṭakaṃ parissajissāmīti antarantarā
avattharatiyeva. Kakaṇṭakassa pabbatakūṭena avattharaṇakālo viya
ahosi. So kilamanto cintesi sace ayaṃ aññāni katipayāni
divasāni maṃ evaṃ parissajissati jīvitaṃ me natthi ekena luddakena
saddhiṃ ekato hutvā imaṃ godhakulaṃ vināsessāmīti.
     Athekadivasaṃ nidāghasamaye meghe vuṭṭhe vammikato makkhikā
uṭṭhahiṃsu. Tato tato godhā nikkhamitvā makkhikāyo khādanti.
Eko godhaluddako godhabilaṃ bhindanatthāya kuddālaṃ gahetvā sunakhehi
saddhiṃ araññaṃ pāvisi. Kakaṇṭako taṃ disvā ajja attano
manorathaṃ pūressāmīti taṃ upasaṅkamitvā avidūre nipajjitvā bho
purisa kasmā araññe vicarasīti pucchi. Godhānaṃ atthāyāti.
Ahaṃ anekasatānaṃ godhānaṃ āsayaṃ jānāmi aggiñca palāsañca
ādāya ehīti taṃ tattha netvā imasmiṃ ṭhāne palāsaṃ pakkhipitvā
aggiṃ datvā dhūmaṃ katvā samantā sunakhe ṭhapetvā sayaṃ mahāmuggaraṃ
gahetvā nikkhantā godhā paharitvā māretvā rāsiṃ karosīti.
Evañca pana vatvā ajja paccāmittassa piṭṭhiṃ passissāmīti
ekasmiṃ ṭhāne sīsaṃ ukkhipitvā nipajji. Luddakopi palāsadhūmamakāsi.
Dhūmo bilaṃ pāvisi. Godhā dhūmandhā maraṇabhayatajjitā nikkhamitvā
palāyituṃ āraddhā. Luddako nikkhantanikkhantaṃ paharitvā māreti.

---------------------------------------------------------------------------------------------
page381.
Tassa hatthato muttā sunakhā gaṇhiṃsu. Godhānaṃ mahāvināso
uppajji. Bodhisatto kakaṇṭakaṃ nissāya bhayaṃ uppannanti
ñatvā pāpapurisasaṃsaggo nāma na kātabbo pāpe nissāya
hitasukhaṃ nāma natthi ekassa pāpakakaṇṭakassa vasena ettakānaṃ
godhānaṃ vināso jātoti vātabilena palāyanto imaṃ gāthamāha
         na pāpajanasaṃsevī    accantasukhamedhati
         godhākulaṃ kakaṇṭāva  kaliṃ pāpeti attānanti.
     Tatrāyaṃ saṅkhepattho pāpajanasaṃsevī puggalo accantaṃ sukhaṃ
nirantarasukhaṃ nāma na edhati na vindati na paṭilabhati. Yathā kiṃ.
Godhākulaṃ kakaṇṭāva yathā kakaṇṭakā godhākulaṃ sukhaṃ na labhati
evaṃ pāpajanasaṃsevī sukhaṃ na labhati ekanteneva kaliṃ pāpeti attānaṃ
kali vuccati vināso ekanteneva pāpasevī attānañca aññe
ca attanā saddhiṃ vasante vināsaṃ pāpetīti. Pāliyampana kaliṃ
pāpeyyāti likhanti. Taṃ byañjanaṃ aṭṭhakathāyaṃ natthi. Atthopissa
na yujjati. Tasmā yathāvuttameva gahetabbaṃ.
     Satthā imaṃ dhammadesanaṃ āharitvā jātakaṃ samodhānesi tadā
kakaṇṭako devadatto ahosi bodhisattassa putto
anovādakagodhapilliko vipakkhasevī bhikkhu godharājā pana ahamevāti.
                     Godhajātakaṃ paṭhamaṃ.
                      ----------

---------------------------------------------------------------------------------------------
page382.
                      2. Sigālajātakaṃ
     etaṃ hi te durājānanti idaṃ satthā veḷuvane viharanto
devadattassa vadhāya parisakkanaṃ ārabbha kathesi .pe.
     Dhammasabhāyaṃ hi bhikkhūnaṃ kathaṃ sutvā satthā na bhikkhave
devadatto idāneva mayhaṃ vadhāya parisakkati pubbepi parisakkiyeva
na ca maṃ māretuṃ asakkhi sayameva pana kilantoyevāti vatvā
atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
sigālayoniyaṃ nibbattitvā sigālarājā hutvā sigālagaṇaparivuto
susānavane vihāsi. Tena samaye rājagahe ussavo ahosi.
Yebhuyyena manussā suraṃ pivanti . Surāchaṇoyeva kireso.
Athettha sambahulā dhuttā bahuṃ surañca maṃsañca āharāpetvā
maṇḍitappasādhitā gāyitvā surañca pivanti maṃsañca khādanti.
Tesaṃ paṭhamayāmāvasāne maṃsaṃ khīṇaṃ surā pana bahukāva. Atheko
maṃsakhaṇḍaṃ dehīti āha maṃsaṃ khīṇanti ca vutte mayi ṭhite
maṃsakkhayo nāma natthīti vatvā āmakasusāne matamanussamaṃsaṃ
khādanatthāya āgataṃ sigālaṃ māretvā maṃsaṃ āharissāmīti muggaraṃ
gahetvā niddhamanamaggena nagarā nikkhamitvā susānaṃ gantvā muggaraṃ
gahetvā matako viya uttāno nipajji. Tasmiṃ khaṇe bodhisatto

---------------------------------------------------------------------------------------------
page383.
Sigālagaṇaparivuto tattha gato taṃ disvā nāyaṃ matakoti ñatvāpi
suṭṭhutaraṃ upaparikkhissāmīti tassa adhovāte ṭhatvā sarīragandhaṃ ghāyitvā
tattatovassa amatabhāvaṃ ñatvā lajjāpetvā naṃ uyyojessāmīti
gantvā muggarakoṭiyaṃ ḍaṃsitvā ākaḍḍhi. Dhutto muggaraṃ na
vissajjesi upasaṅkamantaṃpi na olokento naṃ gāḷhataraṃ aggahesi.
Bodhisatto paṭikkamitvā bho purisa sace tvaṃ matako bhaveyyāsi
na mayi muggaraṃ ākaḍḍhante gāḷhataraṃ gaṇheyyāsi iminā
kāraṇena tava matabhāvo vā amatabhāvo vā dujjānoti vatvā
imaṃ gāthamāha
         etaṃ hi te durājānaṃ      yaṃ sesi matasāyitaṃ
         yassa te kaḍḍhamānassa      hatthā daṇḍo na muccatīti .
     Tattha etaṃ hi te durājānanti etaṃ kāraṇaṃ tava duviññeyyaṃ.
Yaṃ sesi matasāyitanti yena kāraṇena tvaṃ matasāyitaṃ sesi matako viya
hutvā sayasi. Yassa te kaḍḍhamānassāti yassa tava daṇḍakoṭiyaṃ
gahetvā kaḍḍhiyamānassa hatthato daṇḍo na muccati so pana
tvaṃ tattato matako nāma nāhosīti.
     Evaṃ vutte so dhutto ayaṃ mama amatabhāvaṃ jānātīti
uṭṭhāya daṇḍaṃ khipi. Daṇḍo virajjhi. Dhutto gacchasi
viraddhodāni siyāti āha. Bodhisatto nivattitvā bho purisa
maṃ virajjhantopi tvaṃ aṭṭha mahāniraye soḷasa ca ussadaniraye
aviraddhoyevāsīti vatvā pakkāmi. Dhutto kiñci alabhitvā

---------------------------------------------------------------------------------------------
page384.
Susānā nikkhamitvā parikkhāyaṃ nhāyitvā āgatamaggeneva nagaraṃ
pāvisi.
     Satthā imaṃ dhammadesanaṃ āharitvā jātakaṃ samodhānesi tadā
dhutto devadatto ahosi sigālarājā pana ahamevāti.
                      Sigālajātakaṃ dutiyaṃ.
                        -------
                     3. Virocanajātakaṃ
     lasī ca te nipphalitāti idaṃ satthā veḷuvane viharanto
devadattena gayāsīse sugatālayassa dassitabhāvaṃ ārabbha kathesi.
     Devadatto hi parihīnajjhāno lābhasakkārā parihīno attheko
upāyoti cintetvā satthāraṃ pañca vatthūni yācitvā alabhamāno
dvinnaṃ aggasāvakānaṃ saddhivihārike adhunā pabbajite dhammavinayamhi
akovide pañcasate bhikkhū gahetvā gayāsīsaṃ gantvā saṅghaṃ bhinditvā
ekasīmāyaṃ āveṇikaṃ saṅghakammaṃ akāsi. Satthā tesaṃ bhikkhūnaṃ
ñāṇaparipākakālaṃ ñatvā dve aggasāvake pesesi. Te disvā
devadatto tuṭṭhamānaso rattiṃ dhammaṃ desayamāno buddhalīḷhaṃ
karissāmīti sugatālayaṃ dassento vigatathīnamiddho kho āvuso
sārīputta bhikkhusaṅgho paṭibhātu taṃ bhikkhūnaṃ  dhammīkathā piṭṭhi me
āgilāyati tamahaṃ āyamissāmīti vatvā niddaṃ upagato. Dve
aggasāvakā tesaṃ bhikkhūnaṃ dhammaṃ desetvā maggaphalehi pabodhetvā

---------------------------------------------------------------------------------------------
page385.
Sabbe ādāya veḷuvanameva paccāgamiṃsu. Kokāliko vihāraṃ tucchaṃ
disvā devadattassa santikaṃ gantvā āvuso devadatta parisante
bhinditvā dve aggasāvakā vihāraṃ tucchaṃ katvā gatā tvaṃ pana
niddāyasiyevāti vatvā uttarāsaṅgamassa apanetvā bhittiyaṃ
piṭṭhikaṇṭakaṃ phusanto viya pañhikāya naṃ hadaye pahari. Tāvadevassa
mukhato lohitaṃ uggañchi. So tato paṭṭhāya gilāno ahosi.
Satthā theraṃ pucchi sārīputta tumhākaṃ gatakāle devadatto kiṃ
akāsīti. Bhante devadatto amhe disvā buddhalīḷhaṃ karissāmīti
sugatālayaṃ dassento mahāvināsaṃ pattoti. Satthā na kho sārīputta
devadatto idāneva mama anubharonto  vināsaṃ patto pubbepi
pattoyevāti vatvā therena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
kesarasīho hutvā himavantappadese kāñcanaguhāyaṃ vāsaṃ kappesi.
So ekadivasaṃ kāñcanaguhāya nikkhamitvā vijambhitvā catuddisaṃ
oloketvā sīhanādaṃ naditvā gocarāya pakkamanto mahāmahisaṃ vadhitvāva
maṃsaṃ khāditvā ekaṃ saraṃ otaritvā maṇivaṇṇassa udakassa kucchiṃ
pūretvā guhaṃ sandhāya pāyāsi. Atheko sigālo gocarappasuto
sahasāva sīhaṃ disvā palāyituṃ asakkonto sīhassa purato pādesu
patitvā nipajjati kiṃ jambukāti vutte ahaṃ te sāmi pāde
upaṭṭhātukāmomhīti āha. Sīho sādhu ehi maṃ upaṭṭhaha

---------------------------------------------------------------------------------------------
page386.
Varamaṃsāni taṃ khādāpessāmīti vatvā sigālaṃ ādāya kāñcanaguhaṃ
agamāsi. Sigālo tato paṭṭhāya sīhavighāsaṃ khādati. So
katipāhaccayena thullasarīro ahosi. Atha naṃ ekadivasaṃ guhāyaṃ
nipannakova sīho āha gaccha jambuka tvaṃ pabbatasikhare ṭhatvā
pabbatapāde sañcarantesu hatthiassamahisādīsu yassa maṃsaṃ
khāditukāmosi taṃ oloketvā āgantvā asukamaṃsaṃ khāditukāmomhīti
vatvā viroca sāmīti vadehi ahaṃ taṃ vadhitvā madhuramaṃsaṃ khāditvā
tuyhampi dassāmīti. Sigālo pabbatasikharaṃ abhiruhitvā nānappakāre
mige oloketvā yasseva maṃsaṃ khāditukāmo ahosi kāñcanaguhaṃ
pavisitvā tameva sīhassa ārocetvā pādesu patitvā viroca sāmīti
vadati. Sīho vegena pakkhanditvā sacepi mattavaravāraṇo ahosi
tattheva naṃ jīvitakkhayaṃ pāpetvā sayaṃpi varamaṃsaṃ khādati sigālassāpi
deti. Sigālo kucchipūraṃ maṃsaṃ khāditvā guhaṃ pavisitvā niddāyati.
     So gacchante kāle mānaṃ vaḍḍheti ahampi catuppadova
kiṃkāraṇā divase divase parehi posiyamāno viharāmi ito paṭṭhāya
ahampi hatthiādayo paharitvā maṃsaṃ khādissāmi sīhopi migarājā
viroca sāmīti vuttameva padaṃ nissāya vāraṇe vadhesi ahaṃ sīhena
viroca jambukāti maṃ vadāpetvā ekaṃ varavāraṇaṃ vadhitvā maṃsaṃ
khādissāmīti. So sīhaṃ upasaṅkamitvā etadavoca sāmi mayā
dīgharattaṃ tumhehi vadhitavaravāraṇānaṃ maṃsaṃ khāditaṃ ahampi ekaṃ vāraṇaṃ
paharitvā maṃsaṃ khāditukāmo tasmā tumhehi nipannaṭṭhāne

---------------------------------------------------------------------------------------------
page387.
Kāñcanaguhāyaṃ nipajjissāmi tumhe pabbatapāde vicarantaṃ varavāraṇaṃ
oloketvā mama santikaṃ āgantvā viroca jambukāti vadetha
ettakamattampi maccheraṃ mā karitthāti. Atha naṃ sīho āha na tvaṃ
jambuka vāraṇe vadhituṃ samattho sīhakule uppanno vāraṇaṃ paharitvā
maṃsaṃ khādanasamattho sigālo nāma loke natthi mā te evaṃ rucci
mayā vadhitavaravāraṇānaññeva maṃsaṃ khāditvā vasassūti. So evaṃ
vuttopi oramituṃ na icchi punappunaṃ yāciyeva. Sīho taṃ nivāretuṃ
asakkonto sampaṭicchitvā tenahi mama vasanaṭṭhānaṃ pavisitvā
nipajjāti jambukaṃ kāñcanaguhāyaṃ nipajjāpetvā sayaṃ pabbatapāde
mattavaravāraṇaṃ oloketvā guhādvāraṃ gantvā viroca jambukāti
āha. Sigālo kāñcanaguhāya nikkhamitvā vijambhitvā catuddisaṃ
oloketvā tikkhattuṃ vassitvā mattavāraṇassa kumbhe  patissāmīti
virajjhitvā pādamūle pati. Vāraṇo dakkhiṇapādaṃ ukkhipitvā
tassa sīsaṃ akkami. Sīsaṭṭhīni cuṇṇavicuṇṇāni ahesuṃ. Athassa
sarīraṃ vāraṇo pādena ghaṃsitvā rāsiṃ katvā upari laṇḍaṃ pātetvā
koñcanādaṃ nadanto araññaṃ pāvisi. Bodhisatto imaṃ pavuttiṃ
disvā idāni viroca jambukāti vatvā imaṃ gāthamāha
        lasī ca te nipphalitā        matthako ca paphālito
        sabbā te phāsukā bhaggā    ajja kho tvaṃ virocasīti.
     Tattha lasīti matthaluṅgaṃ. Nipphalitāti nikkhantā.
     Bodhisatto imaṃ gāthaṃ vatvā yāvatāyukaṃ ṭhatvā yathākammaṃ gato.

---------------------------------------------------------------------------------------------
page388.
     Satthā imaṃ dhammadesanaṃ āharitvā jātakaṃ samodhānesi tadā
sigālo devadatto ahosi sīho pana ahamevāti.
                    Virocanajātakaṃ tatiyaṃ.
                        ------
                     4. Naṅguṭṭhajātakaṃ
     bahumpetaṃ asabbhi jātavedāti idaṃ satthā jetavane viharanto
ājīvakānaṃ micchātapaṃ ārabbha kathesi.
     Tadā kira ājīvakā jetavanapiṭṭhiyaṃ nānappakāraṃ micchātapaṃ
caranti. Sambahulā bhikkhū tesaṃ taṃ ukkuṭikappadhānavaggulivatta-
kaṇṭakāpassayapañcatapanādibhedamicchātapaṃ disvā bhagavantaṃ pucchiṃsu
atthi nu kho bhante imaṃ micchātapaṃ nissāya kusalaṃ vā vuḍḍhi
vāti. Satthā na bhikkhave evarūpaṃ micchātapaṃ nissāya kusalaṃ
vā vuḍḍhi vā atthi pubbe paṇḍitā evarūpaṃ tapaṃ nissāya
kusalaṃ vā vuḍḍhi vā bhavissatīti saññāya jātaggiṃ gahetvā araññaṃ
pavisitvā aggijuhanādivasena kiñci vuḍaḍhiṃ apassanto aggiṃ udakena
nibbāpetvā kasiṇaparikammaṃ katvā abhiññā ca samāpattiyo ca
nibbattetvā brahmalokaparāyanā ahesunti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
udiccabrāhmaṇakule nibbatti. Tassa jātadivase mātāpitaro
jātaggiṃ gahetvā ṭhapesuṃ. Atha naṃ soḷasavassikakāle etadavocuṃ

---------------------------------------------------------------------------------------------
page389.
Mayaṃ te putta jātadivase aggiṃ gaṇhimha sace agāraṃ
ajjhāvasitukāmo tayo vede uggaṇha atha brahmalokaṃ gantukāmo
aggiṃ gahetvā araññaṃ pavisitvā aggiṃ paricaranto mahābrahmānaṃ
ārādhetvā brahmalokaparāyano hohīti. So na mayhaṃ agārena
atthoti aggiṃ gahetvā araññaṃ pavisitvā assamapadaṃ māpetvā
aggiṃ paricaranto araññe vihāsi. So ekadivasaṃ paccantagāmake
godakkhiṇaṃ labhitvā taṃ goṇaṃ assamapadaṃ netvā cintesi aggiṃ
bhagavantaṃ gomaṃsaṃ khādāpessāmīti. Athassa etadahosi idha loṇaṃ
natthi aggi bhagavā aloṇaṃ khādituṃ na sakkhissati gāmato
loṇaṃ āharitvā aggiṃ bhagavantaṃ saloṇakaṃ khādāpessāmīti. So
taṃ tattheva bandhitvā loṇatthāya gāmakaṃ agamāsi. Tasmiṃ gate
sambahulā luddakā taṃ ṭhānaṃ āgatā goṇaṃ disvā vadhitvā maṃsaṃ
pacitvā khāditvā naṅguṭṭhañca jaṅghañca cammañca tattheva chaḍḍetvā
avasesamaṃsamādāya agamaṃsu. Brāhmaṇo āgantvā naṅguṭṭhādimattaṃ
disvā cintesi ayaṃ aggi bhagavā attanopi santakaṃ rakkhituṃ na
sakkoti maṃ pana kadā rakkhissati iminā aggiparicaraṇena
niratthakena bhavitabbaṃ natthi itonidānaṃ kusalaṃ vā vuḍḍhi vāti. So
aggipāricariyāya vigatacchando ambho aggi tvaṃ attanopi santakaṃ
rakkhituṃ asakkonto maṃ kadā rakkhissasi maṃsaṃ natthi ettakenapi
tussāhīti naṅguṭṭhādīni aggimhi pakkhipanto imaṃ gāthamāha

---------------------------------------------------------------------------------------------
page390.
              Bahumpetaṃ asabbhi jātaveda
              yantaṃ vāladhinābhipūjayāma
              maṃsārahassa natthajja maṃsaṃ
              naṅguṭṭhampi bhavaṃ paṭiggahātūti.
     Tattha bahumpetanti ettakampi bahuṃ. Asabbhīti asappurisa
asādhujātika. Jātavedāti aggiṃ ālapati. Aggi hi jātamattova
vediyati khāyati pākaṭo hoti tasmā jātavedoti vuccati. Yantaṃ
vāladhinābhipūjayāmāti yaṃ ajja mayaṃ attanopi santakaṃ rakkhituṃ asamatthaṃ
bhagavantaṃ vāladhinā abhipūjayāma etampi te bahumevāti dasseti.
Maṃsārahassāti maṃsārahassa tuyhaṃ natthi ajja maṃsaṃ. Naṅguṭṭhampi
bhavaṃ paṭiggahātūti attano santakaṃ rakkhituṃ asakkonto bhavaṃ imaṃ
sajaṅghacammaṃ naṅguṭṭhampi paṭiggaṇhatūti.
     Evaṃ vatvā mahāsatto aggiṃ udakena nibbāpetvā isipabbajjaṃ
pabbajitvā abhiññā ca samāpattiyo ca nibbattetvā brahmalokaparāyano
ahosi.
     Satthā imaṃ dhammadesanaṃ āharitvā jātakaṃ samodhānesi tadā
nibbutaggitāpaso ahamevāti.
                   Naṅguṭṭhajātakaṃ catutthaṃ.
                      ----------

---------------------------------------------------------------------------------------------
page391.
                      5. Rādhajātakaṃ
     na tvaṃ rādha vijānāsīti idaṃ satthā jetavane viharanto
purāṇadutiyikāpalobhanaṃ ārabbha kathesi. Paccuppannavatthuṃ indriyajātake
āvibhavissati.
     Satthā pana taṃ bhikkhuṃ āmantetvā bhikkhu mātugāmo nāma
arakkhiyo ārakkhaṃ ṭhapetvā rakkhantopi naṃ rakkhituṃ na sakkoti
tvampi bhikkhu pubbe etaṃ ārakkhaṃ ṭhapetvā rakkhantopi rakkhituṃ
nāsakkhi idāni kathaṃ rakkhasīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
sukayoniyaṃ nibbatti. Kāsīraṭṭhe eko brāhmaṇo bodhisattañca
kaniṭṭhabhātikañcassa puttaṭṭhāne ṭhapetvā posesi. Tesu bodhisattassa
poṭṭhapādoti nāmaṃ ahosi itarassa rādhoti. Tassa pana
brāhmaṇassa bhariyā anācārā hoti dussīlā. So vohāratthāya
gacchanto ubhopi bhātaro āha tātā sace vo mātā brāhmaṇī
anācāraṃ carati vāreyyātha nanti. Bodhisatto āha sādhu tāta
vāretuṃ sakkonto vāressāmi asakkonto tuṇhī bhavissāmīti.
Evaṃ brāhmaṇo brāhmaṇiṃ sukānaṃ niyyādetvā vohāratthāya
gato. Tassa gatadivasato paṭṭhāya brāhmaṇī aticarituṃ āraddhā.
Pavisantānañca nikkhamantānañca pamāṇaṃ natthi. Tassā kiriyaṃ
disvā rādho bodhisattaṃ āha bhātika amhākaṃ pitā sace vo

---------------------------------------------------------------------------------------------
page392.
Mātā anācāraṃ carati vāreyyāthāti vatvā gato idānipesā
anācāraṃ carati vārema nanti. Bodhisatto tāta tvaṃ attano
abyattatāya bālabhāveneva vadesi mātugāmaṃ nāma ukkhipitvā
carantāpi rakkhituṃ na sakkonti yaṃ kammaṃ kātuṃ na sakkonti na
taṃ kātuṃ vaṭṭatīti vatvā imaṃ gāthamāha.
         Na tvaṃ rādha vijānāsi      aḍḍharatte anāgate
         abyāyataṃ vilapasi          viratte kosiyāyaneti.
     Tattha na tvaṃ rādha vijānāsi aḍḍharatte anāgateti tāta
rādha tvaṃ na jānāsi aḍḍharatte anāgate paṭhamayāmeyeva ettakā
janā anāgatā idāni ko jānāti kittakāpi āgamissantīti.
Abyāyataṃ vilapasīti tvaṃ abyattavilāpaṃ vilapasi. Viratte kosiyāyaneti
mātā no kosiyāyanī brāhmaṇī virattā amhākaṃ pitari nippemā
jātāva sacassā tasmiṃ sineho vā pemaṃ vā bhaveyya na evarūpaṃ
anācāraṃ  kareyyāti imamatthaṃ etehi byañjanehi pakāsesi.
     Evaṃ pakāsetvā ca pana brāhmaṇiyā saddhiṃ rādhassa vattuṃ
na adāsi. Sā yāva brāhmaṇassa anāgamanā yathāruciyā
vicari. Brāhmaṇo āgantvā poṭṭhapādaṃ pucchitvā tāta kīdisī
vo mātāti. Bodhisatto brāhmaṇassa sabbaṃ yathābhūtaṃ kathetvā
kiṃ te tāta evarūpāya dussīlāyāti vatvā tāta amhehi mātuyā
dosassa kathitakālato paṭṭhāya na sakkā idha vasitunti brāhmaṇassa
pāde vanditvā uppatitvā araññaṃ agamāsi.

---------------------------------------------------------------------------------------------
page393.
     Satthā imaṃ dhammadesanaṃ āharitvā saccāni pakāsesi.
Saccapariyosāne ukkaṇṭhitabhikkhu sotāpattiphale patiṭṭhahi. Tadā
brāhmaṇo ca brāhmaṇī  ca eteyeva dvejanā ahesuṃ rādho
pana ānando poṭṭhapādo pana ahamevāti.
                    Rādhajātakaṃ pañcamaṃ.
                       --------
                      6. Kākajātakaṃ
     api nū hanukā santāti idaṃ satthā jetavane viharanto sambahule
mahallake bhikkhū ārabbha kathesi.
     Te kira gihikāle sāvatthiyaṃ kuṭumbikā aḍḍhā mahaddhanā
aññamaññasahāyakā ekato hutvā puññāni karontā satthu
dhammadesanaṃ sutvā mayaṃ mahallakā kinno gharāvāsena satthu
santike ramaṇīye buddhasāsane pabbajitvā dukkhassantaṃ karissāmāti
sabbaṃ sāpateyyaṃ puttanattādīnaṃ datvā assumukhaṃ ñātisaṅghaṃ pahāya
satthāraṃ pabbajjaṃ yācitvā pabbajiṃsu pabbajitvā ca pana
pabbajjānurūpaṃ samaṇadhammaṃ na kariṃsu mahallakabhāvena dhammampi na pariyāpuṇiṃsu
gihikāle viya pabbajitakālepi vihārapariyante paṇṇasālaṃ kāretvā
ekatova vasiṃsu piṇḍāya carantāpi aññattha agantvā yebhuyyena
attano puttadārasseva gehaṃ gantvā bhuñjiṃsu. Tesu ekassa

---------------------------------------------------------------------------------------------
page394.
Purāṇadutiyikā sabbesaṃpi mahallakattherānaṃ upakārikā ahosi.
Tasmā sesāpi attanā laddhamāhāraṃ gahetvā tassāyeva gehe
nisīditvā bhuñjanti. Sāpi tesaṃ yathāsannihitaṃ sūpabyañjanaṃ deti.
Sā aññatarena ābādhena phuṭṭhā kālamakāsi. Atha te
mahallakattherā vihāraṃ gantvā aññamaññaṃ gīvāsu gahetvā
madhurahattharasā upāsikā kālakatāti vihārapaccante rodantā vicariṃsu.
Tesampana saddaṃ sutvā ito cito ca bhikkhū sannipatitvā āvuso
kasmā rodathāti pucchiṃsu. Te amhākaṃ sahāyassa purāṇadutiyikā
madhurahattharasā kālakatā amhākaṃ ativiya upakārakā idāni kuto
tathārūpaṃ labhissāma iminā kāraṇena rodimhāti āhaṃsu. Tesaṃ
taṃ vippakāraṃ disvā bhikkhū dhammasabhāyaṃ kathaṃ samuṭṭhāpesuṃ āvuso
iminā nāma kāraṇena mahallakattherā aññamaññaṃ gīvāsu gahetvā
vihārapaccante rodantā vicarantīti. Satthā āgantvā kāya
nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva te tassā kālakiriyāya
rodantā vicaranti pubbepete imaṃ kākayoniyaṃ nibbattitvā samudde
mataṃ nissāya samuddā udakaṃ ussiñcitvā etaṃ nīharissāmāti
vāyamantā paṇḍite nissāya jīvitaṃ labhiṃsūti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
samuddadevatā hutvā nibbatti. Atheko kāko attano bhariyaṃ
kākiṃ ādāya gocaraṃ pariyesamāno samuddatīraṃ agamāsi. Tasmiṃ

---------------------------------------------------------------------------------------------
page395.
Kāle manussā samuddatīre khīrapāyāsamacchamaṃsasurādīhi nāgabalikammaṃ
katvā pakkamiṃsu. Atheko kāko balikammaṭṭhānaṃ gantvā khīrādīni
disvā saddhiṃ kākiyā khīrapāyāsamacchamaṃsādīni paribhuñjitvā bahuṃ
suraṃ pivi. Te ubho surāmadamattā samuddakīḷaṃ kīḷissāmāti
velante nisīditvā nhāyituṃ ārabhiṃsu. Athekā ummi āgantvā
kākiṃ gahetvā samudde pavesesi. Tameko maccho saṃharitvā
ajjhohari. Kāko bhariyā me matāti rodi paridevi. Athassa
paridevanasaddaṃ sutvā bahū kākā sannipatitvā kiṃkāraṇā rodasīti
pucchiṃsu. Sahāyikā vo velante nhāyamānā ummiyā haṭāti.
Te sabbepi ekaravaṃ ravantā rodiṃsu. Atha nesaṃ etadahosi imaṃ
samuddūdakaṃ nāma amhākaṃ kiṃ pahosi udakaṃ ussiñcitvā samuddaṃ
tucchaṃ katvā sahāyikaṃ nīharissāmāti. Te mukhaṃ pūretvāva udakaṃ
bahi chaḍḍenti loṇūdakena ca gale sussamāne uṭṭhāyuṭṭhāya thalaṃ
gantvā vissamanti. Te hanūsu kilamantesu mukhesu sukkhantesu
akkhīsu rattesu kilamantā hutvā aññamaññaṃ āmantetvā ambho
mayaṃ samuddā udakaṃ gahetvā bahi pātema gahitagahitaṭṭhānaṃ puna
udakena pūreti samuddaṃ tucchaṃ kātuṃ na sakkhissāmāti vatvā imaṃ
gāthamāhaṃsu
         api nū hanukā santā   mukhañca parisussati
         oramāma na pārema   pūrateva mahodadhīti.
     Tattha api nū hanukā santāti api amhākaṃ hanukā kilantā.

---------------------------------------------------------------------------------------------
page396.
Oramāma na pāremāti mayaṃ attano balena mahāsamuddā udakaṃ
ākaḍḍhamānā osārema tucchaṃ pana naṃ kātuṃ na sakkoma ayañhi
pūrateva mahodadhīti.
     Evañca pana vatvā sabbepi te kākā tassā kākiyā
evarūpannāma tuṇḍaṃ ahosi evarūpāni vaṭṭakkhīni evarūpaṃ
chavisaṇṭhānaṃ evarūpo madhurasaddo sā no imaṃ corasamuddaṃ nissāya
naṭṭhāti bahuṃ vippalapiṃsu. Te evaṃ vippalapamāne samuddadevatā
bheravarūpaṃ dassetvā palāpesi. Evaṃ tesaṃ sotthi ahosi.
     Satthā imaṃ dhammadesanaṃ āharitvā jātakaṃ samodhānesi tadā
kākī ayaṃ purāṇadutiyikā ahosi kāko mahallakatthero sesakākā
sesamahallakattherā samuddadevatā pana ahamevāti.
                     Kākajātakaṃ chaṭṭhaṃ.
                        ------
                    7. Puppharattajātakaṃ
     nayidaṃ dukkhaṃ aduṃ dukkhanti idaṃ satthā jetavane viharanto
ekaṃ ukkaṇṭhitabhikkhuṃ ārabka kathesi.
     So hi bhikkhu bhagavatā saccaṃ kira tvaṃ bhikkhu ukkaṇṭhitoti
vutto saccanti vatvā kena ukkaṇṭhāpitosīti puṭṭho
purāṇadutiyikāyāti vatvā madhurahattharasā bhante sā itthī na sakkomi
taṃ vinā vasitunti āha. Atha naṃ satthā esā te bhikkhu

---------------------------------------------------------------------------------------------
page397.
Anatthakārikā pubbepi tvaṃ etaṃ nissāya sūle uttāsito etaññeva
paridevamāno kālaṃ katvā niraye nibbatto idāni naṃ kasmā puna
paṭṭhesīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
ākāsaṭṭhakadevatā ahosi. Atha bārāṇasiyaṃ kattikarattivāracchaṇo
sampatto hoti. Nagaraṃ devanagaraṃ viya alaṅkariṃsu. Sabbo jano
chaṇakīḷānissito ahosi. Ekassa pana duggatamanussassa ekameva
ghanasāṭakayugaṃ ahosi. So taṃ sudhotaṃ dhovāpetvā obhañjāpetvā
satavalikasahassavalikaṃ kāretvā ṭhapesi. Atha naṃ bhariyā
evamāha icchāmahaṃ sāmi ekaṃ kusumbharattaṃ nivāsetvā ekaṃ
pārupitvā tava kaṇṭhe laggā kattikarattivāraṃ caritunti. Bhadde
kuto amhākaṃ daliddānaṃ kusumbhaṃ suddhavatthaṃ nivāsetvā kīḷāhīti.
Kusumbharattaṃ alabhamānā chaṇakīḷaṃ na kīḷissāmi tvaṃ aññaṃ itthiṃ
gahetvā kīḷassūti. Bhadde kiṃ maṃ pīḷesi kuto amhākaṃ
kusumbhanti. Sāmi purisassa icchāya sati kinnāma natthi nanu
rañño kusumbhavatthusmiṃ bahuṃ kusumbhanti. Bhadde taṇṭhānaṃ
rakkhasapariggahitapokkharaṇīsadisaṃ balavārakkhā na sakkā upasaṅkamituṃ mā
te etaṃ rucci yathāladdheneva tussassūti. Sāmi rattibhāge
andhakāre sati purisassa agamanīyaṭṭhānaṃ nāma natthīti. Ekā
ākāsacārinī devatā tassa anāgatabhayaṃ disvā taṃ nivāresi.
     Iti so tāya punappunaṃ kathentiyā kilesavasena vacanaṃ gahetvā

---------------------------------------------------------------------------------------------
page398.
Hotu bhadde mā cintayitthāti taṃ samassāsetvā rattibhāge jīvitaṃ
pariccajitvā nagarā nikkhamitvā rañño kusumbhavatthuṃ gantvā vatiṃ
madditvā antovatthuṃ pāvisi. Ārakkhamanussā vatisaddaṃ sutvā
coro coroti parivāretvā gahetvā paribhāsitvā koṭṭetvā
bandhitvā pabhātāya rattiyā rañño dassesuṃ. Rājā gacchatha
naṃ sūle uttāsethāti āha. Atha naṃ pacchābāhuṃ bandhitvā
vajjhabheriyā vajjamānāya nagarā nikkhāmetvā sūle uttāsesuṃ.
Balavavedanā vattanti. Kākā sīse nilīyitvā kaṇayaggasadisehi
tuṇḍehi akkhīni vijjhanti. So tathārūpampi dukkhaṃ amanasikaritvā
tameva itthiṃ anussaritvā tāya nāmamhi ghanapuppharattanivatthāya
kaṇṭhe āsattabāhuyugalāya saddhiṃ kattikarattivārato parihīnoti
vatvā imaṃ gāthamāha
         nayidaṃ dukkhaṃ aduṃ dukkhaṃ    yaṃ maṃ tudati vāyaso
         yaṃ sāmā puppharattena   kattikaṃ nānubhossatīti.
     Tattha nayidaṃ dukkhaṃ aduṃ dukkhaṃ yaṃ maṃ tudati vāyasoti yañca
idaṃ sūle lagganapaccayaṃ kāyikacetasikadukkhaṃ yañca lohamayehi viya
tuṇḍehi vāyaso tudati idaṃ sabbaṃpi mayhaṃ na dukkhaṃ aduṃ dukkhaṃ
etaṃyeva pana me dukkhanti attho. Kataraṃ. Yaṃ sāmā
puppharattena kattikaṃ nānubhossatīti yaṃ sā piyaṅgusāmā mama bhariyā
ekaṃ kusumbharattaṃ nivāsetvā ekaṃ pārupitvāpi ekaghanapuppharattena
vatthayugena acchannā maṃ kaṇṭhe gahetvā kattikarattivāraṃ

---------------------------------------------------------------------------------------------
page399.
Nānubhossati imaṃ mayhaṃ dukkhaṃ etadeva hi maṃ bādhatīti.
     So naṃ evaṃ mātugāmaṃ  ārabbha vippalapantoyeva kālaṃ
katvā niraye nibbatti.
     Satthā imaṃ dhammadesanaṃ āharitvā jātakaṃ samodhānesi tadā
jāyapatikā idāni jāyapatikā taṃ kāraṇaṃ paccakkhaṃ katvā ṭhitā
ākāsaṭṭhakadevatā pana ahamevāti.
                    Puppharattajātakaṃ sattamaṃ.
                       ---------
                      8. Sigālajātakaṃ
     nāhaṃ punaṃ na ca punanti idaṃ satthā jetavane viharanto
kilesaniggahaṃ ārabbha kathesi.
     Sāvatthiyaṃ kira pañcasatamattā sahāyakā mahāvibhavā seṭṭhiputtā
satthu dhammadesanaṃ sutvā sāsane uraṃ datvā pabbajitvā jetavane
antokoṭisaṇṭhāre vihariṃsu. Athekadivasaṃ tesaṃ aḍḍharattasamaye
kilesanissito saṅkappo uppajji. Te ukkaṇṭhitā attano
jahitakilese puna gaṇhituṃ cittaṃ uppādayiṃsu. Atha satthā
aḍḍharattasamanantare sabbaññutañāṇadaṇḍadīpakaṃ ukkhipitvā katarāya nu
kho ratiyā jetavane bhikkhū viharantīti bhikkhūnaṃ ajjhāsayaṃ
olokento tesaṃ bhikkhūnaṃ abbhantare kāmarāgasaṅkappassa uppannabhāvaṃ
aññāsi. Satthā ca nāma ekaputtikā itthī attano puttaṃ viya

---------------------------------------------------------------------------------------------
page400.
Ekacakkhuko puriso cakkhuṃ viya attano sāvake rakkhati pubbaṇhādīsu
yasmiṃ yasmiṃ samaye tesaṃ kilesā uppajjanti te tesaṃ
kilese tato paraṃ vaḍḍhituṃ adatvā tasmiṃ tasmiṃyeva samaye
niggaṇhāti. Tenassa etadahosi ayaṃ cakkavattirañño
antonagareyeva corānaṃ uppajjanakālo viya vattati idāneva tesaṃ
dhammadesanaṃ sutvā kilese niggaṇhitvā arahattaṃ dassāmīti. So
surabhigandhakuṭito nikkhamitvā madhurassarena ānandāti āyasmantaṃ
dhammabhaṇḍāgārikaṃ ānandattheraṃ āmantesi. Thero kiṃ bhanteti
āgantvā vanditvā aṭṭhāsi. Ānanda yattakā bhikkhū
antokoṭisaṇṭhāre viharanti sabbeva gandhakuṭipariveṇe sannipātehīti.
Evaṃ kirassa ahosi sacāhaṃ teyeva pañcasate bhikkhū pakkosāpessāmi
satthārā no abbhantare kilesānaṃ uppannabhāvo ñātoti
saṃviggamānasā dhammadesanaṃ paṭicchituṃ na sakkhissantīti. Tasmā
sabbe sannipātehīti āha. Thero sādhu bhanteti apāpuraṇaṃ
ādāya pariveṇena pariveṇaṃ āhiṇḍitvā sabbe bhikkhū
gandhakuṭipariveṇe sannipātetvā buddhāsanaṃ paññāpesi.
     Satthā pallaṅkaṃ ābhujitvā ujuṃ kāyaṃ paṇidhāya silāpaṭhaviyaṃ
patiṭṭhahamāno sineru viya paññattabuddhāsane nisīdi āveḷāveḷāyamakayamakā
chabbaṇṇaghanabuddharaṃsiyo vissajjento. Tāpi raṃsiyo
pātīmattā chattamattā kūṭāgārakucchimattā chijjitvā chijjitvā
gaganatale vijjulatā viya sañcariṃsu. Aṇṇavakucchiṃ khobhetvā

Page 401-415.

page401.
Bālasuriyuggamanakālo viya ahosi. Bhikkhusaṅghopi satthāraṃ vanditvā
garucittaṃ paccupaṭṭhapetvā rattakambalasāṇiṃ parikkhipanto viya parivāretvā
nisīdi. Satthā brahmassaraṃ nicchārento bhikkhū āmantetvā
bhikkhave bhikkhunā nāma kāmavitakkaṃ byāpādavitakkaṃ vihiṃsāvitakkanti
ime tayo akusalavitakke vitakketuṃ na vaṭṭati anto uppannakileso
hi parittakoti avaññātuṃ na vaṭṭati kileso nāma paccāmittasadiso
paccāmitto ca khuddako nāma natthi okāsaṃ labhitvā vināsameva
pāpeti evameva appamattakopi kileso uppajjitvā vaḍḍhituṃ
labhanto mahāvināsaṃ pāpeti kileso nāmesa halāhalavisūpamo
uppāditacchavikaṇḍusadiso āsīvisappaṭibhāgo asaniaggisadiso allīyituṃ
na yutto āsaṅkitabbo uppannakkhaṇeyeva paṭisaṅkhābalena bhāvanābalena
yathā muhuttaṃpi hadaye aṭṭhatvā paduminipattā udakavindūni viya
vivattanti evaṃ vijahitabbo porāṇakapaṇḍitāpi appamattakaṃ kilesaṃ
garahitvā yathā puna abbhantare na uppajjati evaṃ niggaṇhiṃsūti
vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
sigālayoniyaṃ paṭisandhiṃ gahetvā araññe nadītīre nivāsaṃ kappesi.
Atheko jarahatthī gaṅgātīre kālamakāsi. Sigālo gocarappasuto
taṃ hatthisarīraṃ disvā mahā me gocaro uppannoti taṃ gantvā
soṇḍe ḍaṃsi. Naṅgalīsāya daṭṭhakālo viya ahosi. So

---------------------------------------------------------------------------------------------
page402.
Natthettha khāditabbayuttakanti dantesu ḍaṃsi. Thambhe daṭṭhakālo
viya ahosi. Kaṇṇe ḍaṃsi. Suppakoṭiyaṃ daṭṭhakālo viya
ahosi. Udare ḍaṃsi. Kusūle daṭṭhakālo viya ahosi. Pāde
ḍaṃsi. Udukkhale daṭṭhakālo viya ahosi. Naṅguṭṭhe ḍaṃsi.
Musale daṭṭhakālo viya ahosi. So etthāpi natthi
khāditabbayuttakanti sabbattha assādaṃ alabhanto vaccamagge ḍaṃsi. Mudupūve
daṭṭhakālo viya ahosi. So laddhandāni me imasmiṃ sarīre muduṃ
khāditabbayuttakaṭṭhānanti tato paṭṭhāya khāditvā antokucchiṃ pavisitvā
vakkahadayādīni khāditvā pipāsitakāle lohitaṃ pivitvā nipajjitukāmakāle
udaraṃ ottharitvā nipajjati. Athassa etadahosi idaṃ hatthisarīraṃ
mayhaṃ nivāsanasukhatāya gehasadisaṃ khāditukāmatāya sati pahūtamaṃsaṃ
kindāni me aññattha gamananti. So aññattha agantvā
hatthikucchiyameva maṃsaṃ khāditvā vasati.
     Gacchante gacchante kāle nidāghasamaye vātasamphassena ceva
suriyarasmisantāpena ca taṃ kuṇapaṃ sussitvā valiyo gaṇhi.
Sigālassa paviṭṭhadvāraṃ pihitaṃ. Antokucchi andhakāro ahosi.
Sigālassa lokantarikanivāso viya jāto. Kuṇape sussante maṃsampi
sussi. Lohitampi pacchijji. So nikkhamanadvāraṃ alabhanto
bhayappatto hutvā sandhāvanto ito cito ca paharitvā nikkhamanadvāraṃ
pariyesamāno vicarati. Evaṃ tasmiṃ ukkhaliyaṃ piṭṭhapiṇaḍaṃ viya
antokucchiyaṃ nipajjamāne katipāhaccayena mahāmegho pāvassi. Atha

---------------------------------------------------------------------------------------------
page403.
Naṃ kuṇapaṃ temitvā uṭṭhāya pakatisaṇṭhānena aṭṭhāsi. Vaccamaggo
vivaṭo hutvā tārakā viya paññāyi. Sigālo taṃ chiddaṃ disvā
idāni me jīvitaṃ laddhanti yāva hatthisīsā paṭikkamitvā vegena
pakkhanditvā vaccamaggaṃ sīsena paharitvā nikkhami. Tassa sussinnasarīrattā
sabbalomāni vaccamaggeyeva allīyiṃsu. So tālakkhandhasadisena
nillomena sarīrena ubbiggacitto muhuttaṃ dhāvitvā nivattitvā
nisinno sarīraṃ oloketvā idaṃ dukkhaṃ mayhaṃ na aññena kataṃ
lobhahetu pana lobhakāraṇā lobhaṃ nissāya mayā etaṃ kataṃ
itodāni paṭṭhāya na lobhavasiko bhavissāmi puna hatthisarīrannāma na
pavisissāmīti saṃviggahadayo hutvā imaṃ gāthamāha
         nāhaṃ punaṃ na ca punaṃ     na cāpi apunappunaṃ
         hatthibondiṃ pavekkhāmi   tathā hi bhayatajjitoti.
     Tattha na cāpi apunappunanti akāro nipātamatto. Ayampanesa
sakalāyapi gāthāya attho. Ahañhi ito puna tato ca punanti
vuttavārato puna tatopi punappunaṃ vāraṇasarīrasaṅkhātaṃ hatthibondiṃ
na pavekkhāmi. Kiṃkāraṇā. Tathā hi bhayatajjitoti tathā hi
ahaṃ imasmiṃyeva pavesane bhayatajjito maraṇabhayena santāsaṃ saṃvegaṃ
āpāditoti.
     Evañca pana vatvā tatova palāyitvā puna taṃ vā aññaṃ
vā hatthisarīraṃ nāma nivattitvāpi na oloketi. Tato paṭṭhāya
na lobhavasiko ahosi.

---------------------------------------------------------------------------------------------
page404.
     Satthā imaṃ dhammadesanaṃ āharitvā bhikkhave anto uppannakilesassa
nāma vaḍḍhituṃ adatvā tattha tattheva niggaṇhituṃ vaṭṭatīti
vatvā saccāni pakāsetvā jātakaṃ samodhānesi. Saccapariyosāne
pañcasatāpi te bhikkhū arahatte patiṭṭhahiṃsu. Avasesesu keci
sotāpannā keci sakadāgāmino keci anāgāmino ahesuṃ.
Tadā pana sigālo ahamevāti.
                    Sigālajātakaṃ aṭṭhamaṃ.
                        -------
                     9 Ekapaṇṇajātakaṃ
     ekapaṇṇo ayaṃ rukkhoti idaṃ satthā vesāliṃ upanissāya
mahāvane kūṭāgārasālāyaṃ viharanto vesālikaṃ duṭṭhalicchavikumāraṃ
ārabbha kathesi.
     Tasmiṃ hi kāle vesālīnagaraṃ gāvutantare tīhi pākārehi
parikkhittaṃ tīsu ṭhānesu gopuraṭṭālakayuttaṃ paramasobhaggappattaṃ.
Tattha niccakālaṃ rajjaṃ kāretvā vasantānaññeva rājūnaṃ
sattasahassāni sattasatāni satta ca rājāno honti tattakāyeva
uparājāno tattakā senāpatino tattakā bhaṇḍāgārikā.
Tesaṃ rājakumārānaṃ antare eko duṭṭhalicchavi rājakumāro nāma
ahosi kodhano caṇḍo pharuso daṇḍena ghaṭitāsīviso viya niccaṃ
pajjalito. Kodhavasena tassa purato dve tīṇi vacanāni kathetuṃ

---------------------------------------------------------------------------------------------
page405.
Samattho nāma natthi. Taṃ neva mātāpitaro na ñātayo na
mittasuhajjā sikkhāpetuṃ sakkhiṃsu.
     Athassa mātāpitūnaṃ etadahosi ayaṃ kumāro atipharuso sāhasiko
ṭhapetvā sammāsambuddhaṃ añño imaṃ vinetuṃ samattho nāma natthi
buddhaveneyyena bhavitabbanti. Te taṃ ādāya satthu santikaṃ
gantvā vanditvā āhaṃsu bhante ayaṃ kumāro caṇḍo pharuso
kodhena jalati imassa ovādaṃ dethāti. Satthā kumāraṃ ovadi
kumāra imesu nāma sattesu tayā caṇḍena pharusena sāhasikena
viheṭhakajātikena na bhavitabbaṃ pharusavāco nāma vijātamātuyāpi pitunopi
puttadārassapi bhātikabhaginīnampi mittabandhavānampi appiyo hoti
amanāpo ḍaṃsituṃ āgacchanto sappo viya aṭaviyaṃ uṭṭhitacoro viya
khādituṃ āgacchanto yakkho viya ca ubbejanīyo hutvā dutiyakacittavāre
nirayādīsu nibbattati diṭṭheyeva dhamme kodhano puggalo
maṇḍitappasādhitopi dubbaṇṇova hoti puṇṇacandasassirikampissa mukhaṃ
jālābhihatappadumaṃ viya malaggahitaṃ kāñcanādāsamaṇḍalaṃ viya virūpaṃ
hoti duddasikaṃ kodhaṃ nissāya hi sattā satthaṃ ādāya attanāva
attānaṃ paharanti visaṃ khādanti rajjuyā ubbandhanti papātaṃ patanti
evaṃ kodhavasena kālaṃ katvā nirayādīsu uppajjanti viheṭhakajātiyāpi
diṭṭheyeva dhamme garahaṃ patvā kāyassa bhedā nirayādīsu uppajjanti
puna manussattaṃ labhitvāpi jātakālato paṭṭhāya rogabahulāva honti
cakkhurogo sotarogoti ādīsu ca rogesu ekato uṭṭhāya etasmiṃ

---------------------------------------------------------------------------------------------
page406.
Patanti rogena aparimuttā hutvā niccaṃ dukkhitāva honti tasmā
sabbasattesu mettacittena muducittena bhavitabbaṃ evarūpo hi
puggalo nirayādibhayena parimuccatīti. So kumāro satthu ovādaṃ
sutvā ekovādeneva nihatamāno danto nibbisevano mettacitto
mudukova ahosi aññaṃ akkosantaṃpi paharantaṃpi nivattitvā na
olokesi uddhaṭadāṭho viya sappo aḷacchinno viya kakkaṭako
chinnavisāṇo viya ca usabho ahosi.
     Tassa taṃ pavuttiṃ ñatvā bhikkhū dhammasabhāyaṃ kathaṃ samuṭṭhāpesuṃ
āvuso duṭṭhalicchavikumāraṃ suciraṃpi ovaditvā neva mātāpitaro
na ñātimittādayo dametuṃ sakkhiṃsu sammāsambuddho pana taṃ
ekovādeneva dametvā nibbisevanaṃ katvā mattavaravāraṇaṃ viya
samuggahitāṇañchakāraṇaṃ akāsi yāva subhāsitañcidaṃ hatthidamakena bhikkhave
hatthidammo sārito ekaṃyeva disaṃ dhāvati puratthimaṃ vā pacchimaṃ vā
uttaraṃ vā dakkhiṇaṃ vā assadamakena .pe. Goṇadamekena .pe.
Dakkhiṇaṃ vā tathāgatena bhikkhave arahatā sammāsambuddhena purisadammo
sārito aṭṭha disā vidhāvati  rūpī rūpāni passati ayameva
tādiso .pe. So vuccati yoggācariyānaṃ anuttaro
purisadammasārathīti na hi āvuso sammāsambuddhena sadiso purisadammasārathi
nāma atthīti. Satthā āgantvā kāya nuttha bhikkhave etarahi
kathāya sannisinnāti pucchitvā imāya nāmāti vutte na bhikkhave
idānevesa mayā ekovādena damito pubbepāhaṃ imaṃ ekovādeneva

---------------------------------------------------------------------------------------------
page407.
Damesinti vatvā atītaṃ āhari.
      Atīte bārāṇasiyaṃ brahmadatte rajjaṃ kārente bodhisatto
udiccabrāhmaṇakule nibbattitvā vayappatto takkasilāyaṃ tayo vede
sabbasippāni ca uggahetvā kiñci kālaṃ gharāvāsaṃ vasitvā
mātāpitūnaṃ accayena isipabbajjaṃ pabbajitvā abhiññā ca samāpattiyo
ca nibbattetvā himavante vāsaṃ kappesi. Tattha ciraṃ vasitvā
loṇambilasevanatthāya janapadaṃ gantvā bārāṇasiṃ patvā rājuyyāne
vasitvā punadivase sunivattho supāruto tāpasākappasampanno bhikkhāya
nagaraṃ pavisitvā rājaṅgaṇaṃ pāpuṇi.
     Rājā sīhapañjarena olokento taṃ disvā iriyāpathe  pasīditvā
ayaṃ tāpaso santinduriyo santamānaso yugamattadasso padavāre padavāre
sahassathavikaṃ ṭhapento viya sīhavijambhitena āgacchati sace santadhammo
nāmeko atthi imassa tena abbhantare bhavitabbanti cintetvā
ekaṃ amaccaṃ olokesi. So kiṃ karomi devāti āha. Etaṃ
tāpasaṃ ānehīti. So sādhu devāti bodhisattaṃ upasaṅkamitvā
vanditvā hatthato bhikkhābhājanaṃ gahetvā kiṃ mahāpuññāti vutte
bhante rājā taṃ pakkosatīti āha. Bodhisatto na mayaṃ
rājakulupakā himavantakā nāmamhāti āha. Amacco gantvā tamatthaṃ
rañño ārocesi. Rājā añño amhākaṃ kulupako natthi
ānehi nanti āha. Amacco gantvā bodhisattaṃ vanditvā
yācitvā rājanivesanaṃ pavesesi. Rājā bodhisattaṃ vanditvā

---------------------------------------------------------------------------------------------
page408.
Samussitasetacchatte kāñcanapallaṅke nisīdāpetvā attano paṭiyattaṃ
nānaggarasabhojanaṃ bhojetvā kahaṃ bhante vasathāti pucchi. Himavantakā
mayaṃ mahārājāti. Idāni kahaṃ gacchathāti. Vassārattānurūpaṃ
senāsanaṃ upadhārema mahārājāti. Tenahi bhante amhākaññeva
uyyāne vasathāti paṭiññaṃ gahetvā sayampi bhuñjitvā bodhisattaṃ
ādāya uyyānaṃ gantvā paṇṇasālaṃ māpetvā rattiṭṭhānadivāṭṭhānāni
kāretvā pabbajitaparikkhāre datvā uyyānapālaṃ
paṭicchāpetvā nagaraṃ pāvisi.
     Tato paṭṭhāya bodhisatto uyyāne vasati. Rājāpissa
divase divase dvittikkhattuṃ upaṭṭhānaṃ gacchati. Tassa pana rañño
duṭṭhakumāro nāma putto ahosi caṇḍo pharuso. Neva naṃ rājā
dametuṃ sakkhi na sesañātakā. Amaccāpi brāhmaṇagahapatikāpi
ekato hutvā sāmi mā evaṃ kari evaṃ kātuṃ na labbhāti
kujjhitvā kathentāpi kathaṃ gāhāpetuṃ na sakkhiṃsu. Rājā cintesi
ṭhapetvā mama ayyaṃ sīlavantaṃ tāpasaṃ añño imaṃ kumāraṃ dametuṃ
samattho nāma natthi soyeva naṃ damessatīti. So kumāraṃ ādāya
bodhisattassa santikaṃ gantvā bhante ayaṃ kumāro caṇḍo pharuso
mayaṃ etaṃ dametuṃ na sakkoma tumhe naṃ ekena upāyena sikkhāpethāti
kumāraṃ bodhisattassa niyyādetvā pakkāmi. Bodhisatto kumāraṃ
gahetvā uyyāne vicaranto ekato ekena ekato ekenāti
dvīhiyeva pattehi ekaṃ nimbapotakaṃ disvā kumāraṃ āha kumāra

---------------------------------------------------------------------------------------------
page409.
Etassa nimbarukkhapotakassa paṇṇaṃ khāditvā rasaṃ jānāhīti. So
etassa ekaṃ paṇṇaṃ khāditvā rasaṃ ñatvā chichīti saha kheḷena
bhūmiyaṃ nuṭṭhubhi kiṃ etaṃ kumārāti vutte bhante idānevesa rukkho
halāhalavisūpamo vaḍḍhanto pana bahū manusse māressatīti taṃ
nimbapotakaṃ uppāṭetvā hatthehi parimadditvā imaṃ gāthamāha
         ekapaṇṇo ayaṃ rukkho   na bhūmiyā caturaṅgulo
         phalena visakappena      mahāyaṃ kiṃ bhavissatīti.
     Tattha ekapaṇṇoti ubhosu passesu ekekaṃ paṇṇaṃ. Na
bhūmiyā caturaṅguloti bhūmito caturaṅgulamattampi na vaḍḍhito.
Phalenāti phalarasena. Visakappenāti halāhalavisasadisena. Evaṃ
khuddakopi samāno evarūpena tittakapaṇṇena samannāgatoti attho.
Mahāyaṃ kiṃ bhavissatīti yadā ca panāyaṃ vuḍḍhippatto mahā bhavissati
tadā kiṃ bhavissati addhā manussamāraṇako bhavissatīti etaṃ
uppāṭetvā madditvā chaḍḍesinti āha.
     Atha naṃ bodhisatto etadavoca kumāra tvaṃ imaṃ nimbapotakaṃ
idāneva evaṃtittako mahallakakāle kiṃ bhavissati kuto imaṃ nissāya
vuḍḍhīti uppāṭetvā madditvā chaḍḍesi yathā tvaṃ etasmiṃ
paṭipajji evameva tava raṭṭhavāsinopi ayaṃ kumāro daharakāleyeva
evaṃ caṇḍo pharuso mahallakakāle rajjaṃ patvā kiṃ nāma karissati
kuto amhākaṃ etaṃ nissāya vuḍḍhīti tava kulasantakaṃ rajjaṃ adatvā

---------------------------------------------------------------------------------------------
page410.
Nimbapotakaṃ viya taṃ uppāṭetvā raṭṭhā pabbājaniyakammaṃ karissanti
tasmā nimbarukkhappaṭibhāgataṃ pajahitvā ito paṭṭhāya
khantimettānuddayasampanno hohīti. So tato paṭṭhāya nihatamāno
nibbisevano khantimettānuddayasampanno hutvā bodhisattassa ovāde
ṭhatvā pitu accayena rajjaṃ patvā dānādīni puññāni katvā
yathākammaṃ gato.
     Satthā imaṃ dhammadesanaṃ āharitvā na bhikkhave idānevesa
duṭṭhalicchavikumāro mayā damito pubbepāhaṃ etaṃ damesiṃyevāti
vatvā jātakaṃ samodhānesi tadā duṭṭhakumāro ayaṃ licchavikumāro
ahosi rājā ānando ovādadāyakatāpaso pana ahamevāti.
                    Ekapaṇṇajātakaṃ navamaṃ.
                        -------
                      10 Sañjīvajātakaṃ
     asantaṃ yo paggaṇhātīti idaṃ satthā veḷuvane viharanto
ajātasattussa rañño asantaṃ sampaggahaṃ ārabbha kathesi.
     So hi buddhānaṃ paṭikaṇṭakabhūte dussīle pāpadhamme devadatte
pasīditvā taṃ asantaṃ asappurisaṃ paggayha tassa sakkāraṃ karissāmīti
bahuṃ dhanaṃ pariccajitvā gayāsīse vihāraṃ kāretvā tassa vacanaṃ
gahetvā pitaraṃ dhammarājānaṃ sotāpannaṃ ariyasāvakaṃ ghātetvā attano
sotāpattimaggassa upanissayaṃ chinditvā mahāvināsaṃ patto. So

---------------------------------------------------------------------------------------------
page411.
Hi devadatto paṭhaviṃ paviṭṭhoti sutvā kacci nu kho mampi paṭhavī
gileyyāti bhītatasito rajjasukhaṃ na labhati sayane assādaṃ na vindati
tibbakāraṇābhitunno peto viya kampamāno vicarati. So paṭhaviṃ
gilamānaṃ viya avīcijālaṃ nikkhamantaṃ viya attānaṃ ādittāya lohapaṭhaviyā
uttānaṃ nipajjāpetvā ayasūlehi koṭṭiyamānaṃ viya ca samanupassi.
Tenassa pahaṭakukkuṭasseva muhuttampi kampamānassa avaṭṭhānaṃ nāma
nāhosi. Sammāsambuddhaṃ passitukāmo khamāpetukāmo pañhaṃ
pucchitukāmo ahosi attano pana aparādhamahantatāya upasaṅkamitaṃ
na sakkoti.
     Athassa rājagahanagare kattikarattivāre sampatte devanagare viya
alaṅkate mahātale amaccagaṇaparivutassa kāñcanāsane nisinnassa
jīvakaṃ komārabhaccaṃ avidūre nisinnaṃ disvā etadahosi jīvakaṃ gahetvā
sammāsambuddhassa santikaṃ gamissāmi na kho pana sakkā mayā
ujukameva gantuṃ ahaṃ samma jīvaka sayaṃ gantuṃ na sakkomi ehi
maṃ satthu santikaṃ nehīti anekapariyāyenassa rattisampadaṃ vaṇṇetvā
kiṃ nu kho ajja mayaṃ samaṇaṃ vā brāhmaṇaṃ vā payirūpāseyyāma
yanno payirūpāsataṃ cittaṃ pasīdeyyāti vakkhāmi taṃ sutvā amaccā
attano satthārānaṃ vaṇṇaṃ kathessanti jīvakopi sammāsambuddhassa
vaṇṇaṃ kathessati atha naṃ gahetvā satthu santikaṃ gacchissāmīti.
So pañcahi padehi rattiṃ vaṇṇesi

---------------------------------------------------------------------------------------------
page412.
              Lakkhaññā vata bho dosinā ratti
              abhirūpā vata bho dosinā ratti
              dassanīyā vata bho dosinā ratti
              pāsādikā vata bho dosinā ratti
              ramaṇīyā vata bho dosinā ratti
kaṃ nu kho ajja mayaṃ samaṇaṃ vā brāhmaṇaṃ vā payirūpāseyyāma
yanno payirūpāsataṃ cittaṃ pasīdeyyāti. Atheko amacco
puraṇakassapassa vaṇṇaṃ kathesi eko makkhaligosālassa eko
ajitakesakambalassa eko pakudhakaccāyanassa eko sañjayaveḷaṭṭhaputtassa
eko nāṭaputtaniggaṇṭhassāti. Rājā tesaṃ kathaṃ sutvā tuṇhī
ahosi. So hi jīvakasseva mahāmaccassa kathaṃ paccāsiṃsati. Jīvakopi
raññā maṃ ārabbha kathiteyeva jānissāmīti avidūre tuṇhī nisīdi.
Atha naṃ rājā āha tvaṃ pana samma jīvaka kiṃ tuṇhīti. Tasmiṃ
khaṇe jīvako uṭṭhāyāsanā yena bhagavā tenañjalimpaṇāmetvā
eso deva bhagavā arahaṃ sammāsambuddho amhākaṃ ambavane
viharati saddhiṃ aḍḍhaterasehi bhikkhusatehi tañca pana bhagavantaṃ evaṃ
kalyāṇo kittisaddo abbhuggatoti navasatāni pāṭihāriyāni jātito
paṭṭhāya pubbanimittādibhedaṃ bhagavato ānubhāvaṃ pakāsetvā taṃ
bhagavantaṃ devo payirūpāsatu dhammaṃ suṇātu pañhaṃ pucchatūti āha.
Rājā sampuṇṇamanoratho hutvā tenahi samma jīvaka hatthiyānāni
kappāpehīti yānāni kappāpetvā mahantena rājānubhāvena

---------------------------------------------------------------------------------------------
page413.
Jīvakambavanaṃ gantvā tattha maṇḍalamāle bhikkhusaṅghaparivutaṃ tathāgataṃ
disvā santavīcimajjhe mahānāvaṃ viya niccalaṃ bhikkhusaṅghaṃ ito cito
ca anuviloketvā evarūpā nāma me parisā na diṭṭhapubbāti
iriyāpatheyeva pasīditvā saṅghassa añjaliṃ paggaṇhitvā thutiṃ vatvā
bhagavantaṃ vanditvā ekamantaṃ nisinno sāmaññaphalapañhaṃ pucchi.
Athassa bhagavā dvīhi bhāṇavārehi paṭimaṇḍitaṃ sāmaññaphalasuttantaṃ
kathesi. So suttapariyosāne attamano bhagavantaṃ khamāpetvā
uṭṭhāyāsanā padakkhiṇaṃ katvā pakkāmi.
     Satthā acirapakkantassa rañño bhikkhū āmantetvā khatāyaṃ
bhikkhave rājā upahatāyaṃ bhikkhave rājā sacāyaṃ bhikkhave rājā
issariyassa kāraṇā pitaraṃ dhammikaṃ dhammarājānaṃ jīvitā na
voropessati imasmiṃyeva āsane virajaṃ vītamalaṃ dhammacakkhuṃ uppajjissati
devadattampana nissāya asantaṃ sampaggahaṃ katvā sotāpattiphalā
parihīnoti āha. Punadivase bhikkhū dhammasabhāyaṃ kathaṃ samuṭṭhāpesuṃ
āvuso ajātasattu kira asantaṃ sampaggahaṃ katvā dussīlaṃ
pāpadhammaṃ devadattaṃ nissāya pitughātakammassa katattā sotāpattiphalā
parihīno devadattena nāsito rājāti. Satthā āgantvā
kāya nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave ajātasattu idāneva asantaṃ sampaggahaṃ
katvā mahāvināsaṃ patto pubbepesa asantaṃ sampaggaheneva attānaṃ
nāsesīti vatvā atītaṃ āhari.

---------------------------------------------------------------------------------------------
page414.
     Atīte bārāṇasiyaṃ brahmadatte rajjaṃ kārente bodhisatto
mahāvibhave brāhmaṇakule nibbattitvā vayappatto takkasilaṃ gantvā
sabbasippāni uggaṇhitvā bārāṇasiyaṃ disāpāmokkho ācariyo
hutvā pañcamāṇavakasatānaṃ sippaṃ vācesi. Tesu māṇavesu eko
sañjīvo nāma māṇavo atthi. Bodhisatto tassa matakuṭṭhāpanamantaṃ
adāsi. So uṭṭhāpanamantameva gahetvā paṭibāhanamantaṃ agahetvā
ekadivasaṃ māṇavehi saddhiṃ dāruatthāya araññaṃ gantvā ekaṃ
matabyagghaṃ disvā māṇave āha bho imaṃ matabyagghaṃ
uṭṭhāpessāmīti. Māṇavā na sakkhissasīti āhaṃsu. Passantānañyeva
vo uṭṭhāpessāmīti. Sace sakkosi uṭṭhāpehīti evañca pana
vatvā te māṇavā rukkhaṃ abhiruhiṃsu. Sañjīvo mantaṃ parivattetvā
matabyagghaṃ sakkharāya paharati. Byaggho uṭṭhāya vegena gantvā
sañjīvaṃ galanāliyaṃ ḍaṃsitvā jīvitakkhayaṃ pāpetvā tattheva pati.
Ubho ekaṭṭhāneyeva matā nipajjiṃsu. Māṇavā dārūni ādāya
gantvā taṃ pavuttiṃ ācariyassa ārocesuṃ. Ācariyo māṇave
āmantetvā tātā asantaṃ sampaggahakā nāma ayuttaṭṭhāne
sakkārasammānaṃ karontā evarūpaṃ dukkhaṃ paṭilabhantiyevāti vatvā
imaṃ gāthamāha
         asantaṃ yo paggaṇhāti     asantaṃ cūpasevati
         tameva ghāsaṃ kurute       byaggho sañjīviko yathāti.
     Tattha asantanti tīhi duccaritehi samannāgataṃ dussīlaṃ

---------------------------------------------------------------------------------------------
page415.
Pāpadhammaṃ. Yo paggaṇhātīti yaṃ khattiyādīsu yokoci evarūpaṃ dussīlaṃ
pabbajitaṃ vā cīvarādisampadānena gahaṭṭhaṃ vā uparajjasenāpatiṭṭhānādi-
sampadānena paggaṇhāti sakkārasammānaṃ karotīti attho. Asantaṃ
cūpasevatīti yo ca evarūpaṃ asantaṃ dussīlaṃ upasevati bhajati payirūpāsati.
Tameva ghāsaṃ kuruteti tameva asantaṃ sampaggaṇhakaṃ so dussīlo
pāpapuggalo ghasati khādati vināsaṃ pāpeti. Kathaṃ. Byaggho sañjīviko
yathāti yathā sañjīvena māṇavena mantaṃ parivattetvā matabyaggho
sañjīviko jīvitasampadānena sampaggahito attano jīvitadāyakaṃ
sañjīvameva jīvitā voropetvā tattheva pātesi evaṃ aññopi
yo asantaṃ sampaggahaṃ karoti so dussīlo taṃ attano sampaggahakameva
vināseti evaṃ asantaṃ sampaggahakā vināsaṃ pāpuṇantīti.
     Bodhisatto imāya gāthāya māṇavānaṃ dhammaṃ desetvā dānādīni
puññāni katvā yathākammaṃ gato.
     Satthā imaṃ dhammadesanaṃ āharitvā jātakaṃ samodhānesi tadā
matabyagghuṭṭhāpako māṇavo ajātasattu ahosi disāpāmokkho
ācariyo pana ahamevāti.
                    Sañjīvajātakaṃ dasamaṃ.
                  Kakaṇṭakavaggo paṇṇarasamo.
                 Ekanipātavaṇṇanā niṭṭhitā.