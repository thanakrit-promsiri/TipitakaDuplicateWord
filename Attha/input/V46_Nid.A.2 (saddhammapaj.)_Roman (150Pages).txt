AṬṬHAKATHĀ Book 46 : PĀḶI ROMAN
Nid.A.2 (saddhammapaj.)

Page 1-100.

page1.
                             Khuddakanikāya
                          cūḷaniddesaṭṭhakathā
                             ------
                namo tassa bhagavato arahato sammāsambuddhassa.
                            Pārāyanavagga
                     1. Ajitamāṇavasuttaniddesavaṇṇanā
                 pārāyanavaggassa paṭhame ajitasuttaniddese:-
              [1] "kenassu nivuto loko (iccāyasmā ajito)
                          kenassu nappakāsati
                        kissābhilepanaṃ brūsi 1-
                         kiṃsu tassa mahabbhayan"ti
ajitamāṇavassa pucchite paṭhamapañhe ca uparūpari pañhe ca niddesesu ca vuttañca
uttānañca vajjetvā visesameva vakkhāma. Tattha nivutoti paṭicchādito.
Kissābhilepanaṃ brūsīti kiṃ assa lokassa abhilepanaṃ vadesi.
      Āvutoti āvarito. Nivutoti paṭicchādito. Ophuṭoti 2- heṭṭhā
paṭicchādito. Pihitoti uparibhāgena chādito. Paṭicchannoti avivaṭo. Paṭikujjitoti
adhomukhaṃ chādito.
      Nappakāsatīti nappakāso hoti. Nappabhāsatīti ñāṇappabhāsaṃ na karoti.
Na tapatīti ñāṇatapaṃ 3- na karoti. Na virocatīti ñāṇavirocanaṃ na karoti. Na
ñāyatīti 4- na jānīyati. Na paññāyatīti nappaññāyate.
@Footnote: 1 ka. brūhi   2 cha.Ma. ovutoti   3 ka. ñāṇobhāsaṃ   4 ka. na saññāyatīti

---------------------------------------------------------------------------------------------
page2.
      Kena littoti kena limpito. Palitto upalittoti 1- upasaggena padaṃ
vaḍḍhitaṃ. Ācikkhāhi 2- niddesavasena. Desehi 3- paṭiniddesavasena paññapehi 4-
tena tena pakārena. Atthaṃ bodhento paṭṭhapehi. 5- Tassa tassatthassa kāraṇaṃ
dassento vivarāhi. 6- Byañjanabhāvaṃ dassento vibhajāhi. 7- Nikkujjitabhāvaṃ
gambhīrabhāvañca haritvā sotūnaṃ ñāṇassa patiṭṭhaṃ janayanto uttānīkarohi. 8-
Sabbehipi imehi ākārehi sotūnaṃ aññāṇandhakāraṃ vidhamento pakāsehīti 9-
evamattho daṭṭhabbo.
      [2] Vevicchā pamādā nappakāsatīti macchariyahetu ca pamādahetu ca
nappakāsati. Macchariyaṃ hissa dānādīhi guṇehi pakāsituṃ na deti, pamādo
sīlādīhi. Jappābhilepananti taṇhā assa lokassa makkaṭalepo viya makkaṭassa
abhilepanaṃ. Dukkhanti jātiādikaṃ dukkhaṃ.
      Yesaṃ dhammānanti yesaṃ rūpādidhammānaṃ. Ādito samudāgamanaṃ paññāyatīti
paṭhamato uppādo paññāyati. Atthaṅgamato nirodho paññāyatīti bhaṅgato
nirujjhanaṃ paññāyati. Kammasannissito vipākoti kusalākusalavipāko kammaṃ amuñcitvā
pavattanato kammasannissito vipākoti vuccati. Vipākasannissitaṃ kammanti
kusalākusalaṃ kammaṃ vipākassa okāsaṃ katvā ṭhitattā vipākasannissitaṃ kammanti
vuccati. Nāmasannissitaṃ rūpanti pañcavokāre rūpaṃ nāmaṃ amuñcitvā pavattanato
nāmasannissitaṃ rūpanti vuccati. Rūpasannissitaṃ nāmanti pañcavokāre nāmaṃ rūpaṃ
amuñcitvā pavattanato rūpasannissitaṃ nāmanti vuccati.
      [3] Savanti sabbadhi sotāti sabbesu rūpādiāyatanesu taṇhādikā
sotā sandanti. Kinnivāraṇanti tesaṃ kiṃ āvaraṇaṃ kā rakkhā. Saṃvaraṃ brūhīti
taṃ tesaṃ nivāraṇasaṅkhātaṃ saṃvaraṃ brūhi. Etena sāvasesappahānaṃ pucchati. Kena
@Footnote: 1 cha.Ma. saṃlitto upalittoti   2 cha.Ma. ācikkhasi   3 cha.Ma. desesi
@4 cha.Ma. paññapesi   5 cha.Ma. paṭṭhapesi     6 cha.Ma. vivarasi
@7 cha.Ma. vibhajasi     8 cha.Ma. uttānīkarosi  9 cha.Ma. pakāsesīti

---------------------------------------------------------------------------------------------
page3.
Sotā pithiyyareti 1- kena dhammena ete sotā pithiyyanti 2- pacchijjanti.
Etena anavasesappahānaṃ pucchati.
      Savantīti uppajjanti. Āsavantīti adhogāmino hutvā savanti. Sandantīti
nirantaragāmino hutvā sandamānā pavattanti. 3- Pavattantīti punappunaṃ
vattanti.
      [4] Sati tesaṃ nivāraṇanti vipassanāyuttā kusalākusaladhammānaṃ gatiyo
samanvesamānā sati tesaṃ sotānaṃ nivāraṇaṃ. Sotānaṃ saṃvaraṃ brūmīti tamevāhaṃ
satiṃ sotānaṃ saṃvaraṃ brūmīti adhippāyo. Paññāyete pithiyyareti rūpādīsu pana
aniccatādipaṭivedhasādhikāya maggapaññāya ete sotā sabbaso pithiyyanti.
      Pacchijjantīti ucchijjanti. Samudayañcāti paccayañca. Atthaṅgamañcāti
uppannānaṃ abhāvagamanañca anuppannānaṃ anuppādaṃ vā. Assādañcāti
ānisaṃsañca. Ādīnavañcāti dosañca. Nissaraṇañcāti niggamanañca.
      [5] Paññā cevāti pañhāgāthāya yā cāyaṃ tayā vuttā paññā, yā ca
   sati, yañca tadavasesaṃ nāmarūpaṃ, etaṃ sabbampi kattha nirujjhati. Etaṃ me pañhaṃ
puṭṭho pabrūhīti evaṃ saṅkhepattho veditabbo.
      Katthetaṃ uparujjhatīti etaṃ nāmarūpaṃ kattha na bhavati. Vūpasamatīti nibbāti.
Atthaṅgacchatīti abhāvaṃ gacchati. Paṭippassambhatīti sannisīdati.
      [6] Vissajjanagāthāya panassa yasmā paññāsatiyo nāmeneva saṅgahaṃ
gacchanti. Tasmā tā visuṃ na vuttā. Ayaṃ hettha 4- saṅkhepattho:- yaṃ maṃ tvaṃ
ajita etaṃ pañhaṃ apucchi "katthetaṃ uparujjhatī"ti yadetaṃ 5- yattha nāmañca rūpañca
asesaṃ uparujjhati, tante vadāmi. Tassa tassa hi viññāṇassa nirodhena
saheva apubbaṃ acarimaṃ etthetaṃ uparujjhati, ettheva viññāṇanirodhena nirujjhati
@Footnote: 1 pidhīyareti, evamuparipi  2 cha.Ma. pidhīyanti, evamuparipi  3 ka. hutvā savanti
@4 cha.Ma. ayamettha   5 cha.Ma. tadetaṃ

---------------------------------------------------------------------------------------------
page4.
Etaṃ, 1- pacchimaviññāṇanirodhā 2- tassa tassa nirodho hoti, taṃ nātivattatīti
vuttaṃ hoti.
      Sotāpattimaggañāṇena abhisaṅkhāraviññāṇassa nirodhenāti sotāpatti-
maggasampayuttapaññāya kusalākusalacetanāsampayuttacittassa abhabbuppattikavasena
nirujjhanena. Tattha duvidho nirodho anupādinnakanirodho upādinnakanirodhoti.
Sotāpattimaggena hi cattāri diṭṭhisampayuttāni vicikicchāsahagatanti pañca
cittāni nirujjhanti, tāni rūpaṃ samuṭṭhāpenti. Taṃ anupādinnakarūpakkhandho, tāni
cittāni viññāṇakkhandho, taṃsampayuttā vedanāsaññāsaṅkhārā tayo arūpakkhandhā.
Tattha sace sotāpannassa sotāpattimaggo abhāvito abhavissā, tāni pañca
cittāni chasu ārammaṇesu pariyuṭṭhānaṃ pāpuṇeyyuṃ. Sotāpattimaggo pana nesaṃ
pariyuṭṭhānuppattiṃ vārayamāno setusamugghātaṃ abhabbuppattikabhāvaṃ kurumāno
anupādinnakaṃ nirodheti nāma. Sakadāgāmimaggena cattāri diṭṭhivippayuttāni dve
domanassasahagatānīti oḷārikakāmarāgabyāpādavasena cha cittāni nirujjhanti
anāgāmimaggena aṇusahagatakāmarāgabyāpādavasena pana tāni eva cha  cittāni
nirujjhanti. Arahattamaggena cattāri diṭṭhivippayuttāni uddhaccasahagatañcāti
pañca akusalacittāni nirujjhanti. Tattha  sace tesaṃ ariyānaṃ te maggā abhāvitā
assu, tāni cittāni chasu ārammaṇesu pariyuṭṭhānaṃ pāpuṇeyyuṃ. Te  pana tesaṃ
maggā pariyuṭṭhānuppattiṃ vārayamānā setusamugghātaṃ abhabbuppattikabhāvaṃ kurumānā
anupādinnakaṃ nirodhenti nāma. Evaṃ anupādinnakanirodho veditabbo.
      Sace pana sotāpannassa sotāpattimaggo abhāvito abhavissā, ṭhapetvā
satta bhave anamatagge saṃsāravaṭṭe upādinnakakkhandhappavattaṃ pavatteyya.
Kasmā? tassa pavattiyā hetūnaṃ atthitāya. Tīṇi saññojanāni 3- diṭṭhānusayo
Vicikicchānusayoti ime pana pañca kilese so maggo uppajjamānova samugghāteti.
Idāni kuto sotāpannassa satta bhave ṭhapetvā anamatagge saṃsāravaṭṭe
@Footnote: 1 ka. evaṃ   2 cha.Ma. viññāṇanirodhā  3 cha.Ma. saṃyojanāni

---------------------------------------------------------------------------------------------
page5.
Upādinnakappavattaṃ pavattissati. Evaṃ  sotāpattimaggo upādinnakappavattaṃ
appavattaṃ kurumāno upādinnakaṃ nirodheti nāma.
      Sace sakadāgāmissa sakadāgāmimaggo abhāvito abhavissā, ṭhapetvā dve
bhave pañcasu bhavesu upādinnakappavattaṃ pavatteyya. Kasmā? tassa pavattiyā hetūnaṃ
atthitāya. Oḷārikāni kāmarāgapaṭighasaññojanāni oḷāriko kāmarāgānusayo
paṭighānusayoti ime pana cattāro kilese so maggo uppajjamānova samugghāteti.
Idāni kuto sakadāgāmissa dve bhave ṭhapetvā pañcasu bhavesu upādinnakappavattaṃ
pavattissati. Evaṃ sakadāgāmimaggo upādinnakappavattaṃ appavattaṃ kurumāno
upādinnakaṃ nirodheti nāma.
      Sace anāgāmissa anāgāmimaggo abhāvito abhavissā, ṭhapetvā ekaṃ
bhavaṃ dutiyabhave upādinnakappavattaṃ pavatteyya. Kasmā? tassa pavattiyā hetūnaṃ
atthitāya. Aṇusahagatāni kāmarāgapaṭighasaññojanāni aṇusahagato kāmarāgānusayo
paṭighānusayoti ime pana cattāro kilese so maggo uppajjamānova samugghāteti.
Idāni kuto anāgāmissa ekaṃ bhavaṃ ṭhapetvā dutiyabhave upādinnakappavattaṃ
pavattissati. Evaṃ anāgāmimaggo upādinnakappavattaṃ appavattaṃ kurumāno
upādinnakaṃ nirodheti nāma.
      Sace arahato arahattamaggo abhāvito abhavissā, rūpārūpabhavesu
upādinnakappavattaṃ pavatteyya. Kasmā? tassa pavattiyā hetūnaṃ atthitāya. Rūparāgo
arūparāgo māno uddhaccaṃ avijjā mānānusayo bhavarāgānusayo avijjānusayoti
ime pana aṭṭha kilese so maggo uppajjamānova samugghāteti. Idāni kuto
khīṇāsavassa punabbhave upādinnakappavattaṃ pavattissati. Evaṃ arahattamaggo
upādinnakappavattaṃ appavattaṃ kurumāno upādinnakaṃ nirodheti nāma.
      Sotāpattimaggo cettha apāyabhavaṃ nirodheti. Sakadāgāmimaggo sugatikāmabhavekadesaṃ.
Anāgāmimaggo kāmabhavaṃ. Arahattamaggo rūpārūpabhavaṃ, sabbabhavepi nirodheti evāti
vadanti. Evaṃ upādinnakanirodho veditabbo.

---------------------------------------------------------------------------------------------
page6.
      Tattha "abhisaṅkhāraviññāṇassa nirodhenā"ti etena anupādinnakanirodhaṃ
dasseti. "ye uppajjeyyuṃ nāmañca rūpañca, etthete nirujjhantī"ti iminā
pana upādinnakanirodhaṃ dasseti.
      Tattha satta bhave ṭhapetvāti kāmabhavato kāmabhavaṃ saṃsarantassa satta
bhave vajjetvā. Anamatagge saṃsāreti:-
           "khandhānañca paṭipāṭi      dhātuāyatanāna ca
            abbocchinnaṃ vattamānā  `saṃsāro'ti pavuccatī"ti 1-
evaṃ vaṇṇite saṃsāravaṭṭe. Ye uppajjeyyuṃ nāmañca rūpañcāti namanalakkhaṇaṃ
catukkhandhasaṅkhātaṃ nāmañca ruppanalakkhaṇaṃ bhūtopādāyasaṅkhātaṃ rūpañca ete
dhammā uppajjeyyuṃ. Etthete nirujjhantīti etasmiṃ sotāpattimagge ete
nāmarūpadhammā abhabbuppattikavasena nirodhaṃ gacchanti. Sakadāgāmimaggañāṇenāti
ettha paṭisandhivasena sakiṃyeva imaṃ lokaṃ āgacchatīti sakadāgāmī, tassa maggo
sakadāgāmimaggo. Tena maggena sampayuttañāṇena. Dve bhave ṭhapetvāti
kāmadhātuyāyeva paṭisandhivasena dve bhave vajjetvā. Pañcasu bhavesūti tadavasiṭṭhesu
pañcasu bhavesu. Etthete nirujjhantīti ettha sakadāgāmimagge 2- ete dhammā
vuttanayena nirujjhanti. Ekaṃ bhavaṃ ṭhapetvāti ukkaṭṭhavasena rūpadhātuyā vā
arūpadhātuyā vā ekaṃ bhavaṃ vajjetvā. Rūpadhātuyā vā arūpadhātuyā vāti dutiyakabhave
rūpadhātuyā ceva arūpadhātuyā ca. Nāmañca rūpañcāti ettha rūpabhave nāmarūpaṃ,
arūpabhave nāmameva. Etthete nirujjhantīti ettha anāgāmimagge 2- ete
nāmarūpadhammā vuttanayena nirujjhanti.
      Arahatoti kilesehi ārakattā "arahā"ti laddhanāmassa khīṇāsavassa.
Anupādisesāya nibbānadhātuyāti duvidhā hi nibbānadhātu saupādisesā ca
anupādisesā ca. Tattha upādīyati "ahaṃ mamā"ti bhusaṃ gaṇhīyatīti upādi,
khandhapañcakassetaṃ adhivacanaṃ. Upādiyeva seso avasiṭṭho upādiseso, saha
@Footnote: 1 visuddhi. 3/145 (syā), abhi. A. 1/11, mano. pū. 2/435, udāna.
@A. 3/289, itivuttaka. A. 14/66 paṭi.saṃ.A. 2/18 (bam‡ā)    2 ka....maggena

---------------------------------------------------------------------------------------------
page7.
Upādisesena vattatīti saupādisesā. Natthettha upādisesoti anupādisesā.
Ayaṃ pana anupādisesā, 1- tāya anupādisesāya nibbānadhātuyā. Parinibbāyantassāti
nirindhanassa viya jātavedassa nibbāyantassa appavattaṃ pavisantassa. Carimaviññāṇassa
nirodhenāti ettha assāsapassāsānaṃ nirodhavasena. Tayo carimā bhavacarimo
jhānacarimo cuticarimoti. Bhavesu hi kāmabhave assāsapassāsā pavattanti,
rūpārūpabhavesu nappavattanti. Tasmā so bhavacarimo. Jhānesu  purimajjhānattayeva
pavattanti, catutthe nappavattanti. Tasmā so jhānacarimo. Ye pana cuticittassa
purato soḷasamena cittena sahuppannā, te cuticittena saha nirujjhanti. Ayaṃ 2-
cuticarimo nāma. Ayaṃ idha carimoti adhippeto. Ye hi keci buddhā vā
paccekabuddhā vā ariyasāvakā vā antamaso kunthakipillikaṃ upādāya sabbe
bhavaṅgacitteneva abyākatena dukkhasaccena kālaṃ karonti. Tasmā carimaviññāṇassa
nirodhenāti cuticittassa nirodhenāti attho.
      Paññā ca sati ca nāmañcāti etehi catunnaṃ arūpakkhandhānaṃ gahaṇaṃ
paccetabbaṃ. Rūpañcāti etena catunnaṃ mahābhūtānaṃ catuvīsatiupādāyarūpānañca
gahaṇaṃ paccetabbaṃ. Idāni tassa nirujjhanūpāyaṃ dassento "viññāṇassa
nirodhena, etthetaṃ uparujjhatī"ti āha. Tattha viññāṇanti carimaviññāṇampi
abhisaṅkhāraviññāṇampi. Abhisaṅkhāraviññāṇassa pahīnanirodhena etthetaṃ uparujjhati
nirujjhati dīpasikhā viya apaṇṇattikabhāvaṃ yāti, carimaviññāṇassa anuppādapaccayattā
anuppādanirodhena anuppādavaseneva uparujjhatīti. 3-
      [7] Ettāvatā ca "dukkhamassa mahabbhayan"ti iminā pakāsitaṃ dukkhasaccaṃ,
"yāni sotānī"ti iminā samudayasaccaṃ, "paññāyete pithiyyareti iminā maggasaccaṃ,
"asesaṃ uparujjhatī"ti iminā nirodhasaccanti evaṃ cattāri saccāni sutvāpi
ariyabhūmiṃ anadhigato. Puna sekkhāsekkhapaṭipadaṃ pucchanto "ye ca saṅkhātadhammāse"ti
gāthamāha. Tattha saṅkhātadhammāti aniccādivasena parivīmaṃsitadhammā, arahantānametaṃ
adhivacanaṃ. Sekkhāti sīlādīni sikkhamānā avasesā ariyapuggalā. Puthūti bahū
@Footnote: 1 cha.Ma. ayaṃ pana anupādisesāti na dissanti  2 cha.Ma. so   3 su.vi. 1/327

---------------------------------------------------------------------------------------------
page8.
Sattajanā. Tesaṃ me nipako iriyaṃ puṭṭho pabrūhīti tesaṃ me sekkhāsekkhānaṃ
nipako paṇḍito tvaṃ puṭṭho paṭipattiṃ pabrūhi. 1-
      Tesaṃ khandhā saṅkhātāti tesaṃ pañcakkhandhā appaṭisandhikaṃ katvā desitā, 2-
saṅkhepaṃ katvā ṭhapitā vā. Dhātuādīsupi eseva nayo. Iriyanti payogaṃ. Cariyanti
kiriyaṃ. Vuttinti. Pavattiṃ ācaranti caraṇaṃ. Gocaranti paccayaṃ. Vihāranti
iriyāpathappavattanaṃ. Paṭipadanti vipassanaṃ.
      [8] Athassa bhagavā yasmā sekkhena kāmacchandanīvaraṇaṃ ādiṃ katvā
sabbakilesā pahātabbā eva, tasmā "kāmesū"ti upaḍḍhagāthāya sekkhapaṭipadaṃ
dassesi. 3- Tassattho:- vatthukāmesu kilesakāmena nābhigijjheyya, kāyaduccaritādayo
ca manaso  āvilabhāvakare dhamme pajahanto manasā anāvilo siyāti. Yasmā pana
asekkho aniccādivasena sabbasaṅkhārādīnaṃ paritulitattā kusalo sabbadhammesu
kāyānupassanāsatiādīhi ca sato sakkāyadiṭṭhiādīnaṃ bhinnattā bhikkhubhāvaṃ patto
hutvā sabbairiyāpathesu paribbajati, tasmā "kusalo"ti upaḍḍhagāthāya
asekkhapaṭipadaṃ dasseti.
      Nābhigijjheyyāti gedhaṃ nāpajjeyya. Na paligijjheyyāti lobhaṃ nāpajjeyya.
Na palibujjheyyāti 4- lobhavasena na allīyeyya.
      Āvilakare kilese pajaheyyāti cittāluḷakare upatāpasaṅkhāte kilese
pajaheyya.
      Sabbe dhammā anattāti nibbānaṃ antokaritvā vuttaṃ. Yaṃ kiñci
samudayadhammanti yaṃ kiñci sappaccayasabhāvaṃ.
      Saha gāthāpariyosānāti gāthāvasāneneva saddhiṃ. Ye te brāhmaṇena
saddhiṃ ekacchandāti ye ete ajitamāṇavena kalyāṇacchandena ekajjhāsayā.
Ekappayogāti kāyavacīmanopayogehi ekappayogā. Ekādhippāyāti eko
@Footnote: 1 cha.Ma. brūhi   2 ka. khepitā    3 cha.Ma. dasseti   4 cha.Ma. na palibundheyyāti

---------------------------------------------------------------------------------------------
page9.
Adhippāyo ruci etesanti ekādhippāyā, ekarucikāti attho. Ekavāsanavāsitāti
atītabuddhasāsane tena saddhiṃ bhāvitabhāvanā. Anekapāṇasahassānanti anekesaṃ
devamanussasaṅkhātānaṃ pāṇasahassānaṃ. Virajaṃ vītamalanti rāgādirajavirahitaṃ
rāgādimalavirahitañca.
      Dhammacakkhunti idha sotāpattimaggo adhippeto. Aññattha heṭṭhāmaggattayaṃ.
Tassa uppattikāraṇadassanatthaṃ "yaṃ kiñci samudayadhammaṃ, sabbantaṃ nirodhadhamman"ti
āha. Taṃ hi nirodhaṃ ārammaṇaṃ katvā kiccavasena evaṃ sabbasaṅkhataṃ paṭivijjhantaṃ
uppajjati. Tassa ca 1- brāhmaṇassa anupādāya āsavehi cittaṃ vimuccīti
tassa ca ajitabrāhmaṇassa antevāsikasahassassa ca 2- taṇhādīhi aggahetvā
kāmāsavādīhi maggakkhaṇe cittaṃ vimuccamānaṃ phalakkhaṇe vimucci.  saha arahattappattāti
arahattappattiyā ca saheva āyasmato ajitassa ca antevāsikasahassassa
ajinajaṭāvākacīratidaṇḍakamaṇḍaluādayo antaradhāyiṃsu. Sabbeva iddhimayapattacīvaradharā
dvaṅgulakesā ehibhikkhū hutvā bhagavantaṃ namassamānā pañjalikā nisīdiṃsu.
Pāḷiyaṃ pana ajitattherova paññāyati. Tattha anvatthapaṭipattiyāti sayaṃ
paccāsīsitaladdhapaṭipattiyā, 3- nibbānaṃ laddhabhāvenāti attho. Sesaṃ sabbattha
pākaṭameva. Evaṃ bhagavā arahattanikūṭena desanaṃ niṭṭhāpesīti.
                  Saddhammappajjotikāya cūḷaniddesaṭṭhakathāya
                   ajitamāṇavasuttaniddesavaṇṇanā niṭṭhitā.
                              Paṭhamaṃ.
                          -------------
                 2. Tissametteyyamāṇavasuttaniddesavaṇṇanā
      [9] Dutiye tissametteyyasuttaniddese:- kodha santusitoti niṭṭhite
pana ajitasutte "kathaṃ lokaṃ avekkhantaṃ, maccurājā na passatī"ti 4- evaṃ
mogharājā pucchituṃ ārabhi. "na tāvassa indriyāni paripākaṃ gatānī"ti ñatvā
@Footnote: 1  cha.Ma. casaddo na dissati  2 cha.Ma..........sahassānañca
@3 ka. saccābhisittaladdha...   4 khu.su. 25/1125/549,
@khu.cūḷa. 30/503/245 (syā)

---------------------------------------------------------------------------------------------
page10.
Bhagavā "tiṭṭha tvaṃ mogharāja, añño pucchatū"ti paṭikkhipi. Tato tissametteyyo
attano saṃsayaṃ pucchanto "kodhā"ti gāthamāha. Tattha kodha santusitoti ko
idha satto tuṭṭho. Iñjitāti taṇhādiṭṭhivipphanditāni. Ubhantamabhiññāyāti
ubho ante abhijānitvā. Mantā na limpatīti 1- paññāya na limpati. 2-
      Paripuṇṇasaṅkappoti nekkhammādivitakkehi paripuṇṇasaṅkappattā
paripuṇṇamanoratho.
      Taṇhiñjitanti taṇhāya calitaṃ. Diṭṭhiñjitādīsupi eseva nayo. Kāmiñjitanti
kilesakāmehi iñjitaṃ phanditaṃ. "kammiñjitan"tipi pāṭho, taṃ na sundaraṃ.
      Mahanto purisoti mahāpuriso. Uttamo purisoti aggapuriso. Padhāno
purisoti seṭṭhapuriso. Alāmako purisoti visiṭṭhapuriso. Jeṭṭhako  purisoti
pāmokkhapuriso. Aheṭṭhimako 3- purisoti uttamapuriso. Purisānaṃ koṭippatto
purisoti padhānapuriso. Sabbesaṃ icchito puriso pavarapuriso.
      Sibbinimaccagāti taṇhaṃ atiagā, atikkamitvā ṭhito. Upaccagāti bhusaṃ
atiagā.
      [10] Tassetamatthaṃ bhagavā byākaronto "kāmesū"ti gāthādvayamāha.
Tattha kāmesu brahmacariyavāti kāmanimittaṃ brahmacariyavā, kāmesu ādīnavaṃ
disvā maggabrahmacariyena samannāgatoti vuttaṃ hoti. Ettāvatā santusitataṃ
dassesi. "vītataṇho"tiādīhi aniñjitataṃ. 4- Tattha saṅkhāya nibbutoti
aniccādivasena dhamme vīmaṃsitvā rāgādinibbānena nibbuto.
      Asaddhammasamāpattiyāti nīcadhammasamāyogato. Āratīti ārakā ramaṇaṃ.
Viratīti tāya  vinā ramaṇaṃ. 5- Paṭiviratīti paṭinivattitvā tāya vinā ramaṇaṃ. 5-
Veramaṇīti veravināsanaṃ 6- akiriyāti kiriyāpacchindanaṃ. 7- Akaraṇanti
karaṇaparicchindanaṃ. Anajjhāpattīti anāpajjanatā. Velāanatikkamoti sīmāanatikkamo.
Sesaṃ tattha tattha vuttanayattā pākaṭameva.
@Footnote: 1 cha.Ma. na lippatīti   2 cha.Ma. na lippati   3 cha.Ma. na heṭṭhimako   4 ka. anejataṃ
@5 ka. viramaṇaṃ   6 Ma. ramaṇaṃ   7 Sī. kiriyāparicchindanaṃ

---------------------------------------------------------------------------------------------
page11.
      Evaṃ bhagavā imampi suttaṃ arahattanikūṭeneva desesi. Desanāpariyosāne
ayampi brāhmaṇo arahatte patiṭṭhāsi saddhiṃ antevāsikasahassena, aññesañca
anekasahassānaṃ dhammacakkhuṃ udapādi. Sesaṃ pubbasadisameva.
                  Saddhammappajjotikāya cūḷaniddesaṭṭhakathāya
               tissametteyyamāṇavasuttaniddesavaṇṇanā niṭṭhitā.
                              Dutiyaṃ.
                          ------------
                    3. Puṇṇakamāṇavasuttaniddesavaṇṇanā
      [12] Tatiye puṇṇakasuttaniddese:- anejanti idampi purimanayeneva
mogharājānaṃ paṭikkhipitvā vuttaṃ. Tattha mūladassāvinti akusalamūlādidassāviṃ.
Isayoti isināmakā jaṭilā.  yaññanti deyyadhammaṃ. Akappisūti 1- pariyesiṃsu.
      Hetudassāvītiādīni sabbāni kāraṇavevacanāneva. Kāraṇaṃ hi yasmā
attano phalatthāya hīnoti pavattati, tasmā hetūti vuccati. Yasmā taṃ phalaṃ
nideti `handa gaṇhatha nan'ti appeti viya, 2- tasmā nidānanti vuccati.
Sambhavadassāvītiādīni pañca padāni heṭṭhā dassitanayāni eva. Yasmā taṃ
paṭicca eti pavattati, tañca phalaṃ tato samudeti uppajjati, tasmā paccayoti
ca samudayoti ca vuccati.
      Yā vā panaññāpi kāci sugatiyoti catuapāyavinimuttakā uttaramātādayo
appesakkhā kapaṇamanussā ca dullabhaghāsacchādanā dukkhapīḷitā veditabbā. Yā vā
panaññāpi kāci duggatiyoti yamarājanāgasupaṇṇapetamahiddhikādayo paccetabbā.
Attabhāvābhinibbattiyāti tīsu ṭhānesu paṭisandhivasena attabhāvapaṭilābhatthāya.
Jānātīti sabbaññutaññāṇena jānāti. Passatīti samantacakkhunā passati.
@Footnote: 1 cha.Ma. akappayiṃsūti     2 Ma. dasseti viya

---------------------------------------------------------------------------------------------
page12.
      Akusalāti akosallasambhūtā. Akusalaṃ bhajantīti akusalabhāgiyā. Akusalapakkhe
bhavāti akusalapakkhikā. Sabbe te avijjā mūlaṃ kāraṇaṃ etesanti avijjāmūlakā.
Avijjāya samosaranti sammā osaranti gacchantīti avijjāsamosaraṇā.
Avijjāsamugghātāti  arahattamaggena avijjāya hatāya. Sabbe te samugghātaṃ gacchantīti
vuttappakārā akusalā dhammā, te sabbe hatabhāvaṃ pāpuṇanti.
      Appamādamūlakāti satiavippavāso appamādo mūlaṃ kāraṇaṃ etesanti
appamādamūlakā. Appamādesu sammā osaranti gacchantīti appamādasamosaraṇā.
Appamādo tesaṃ dhammānaṃ aggamakkhāyatīti sayaṃ kāmāvacaropi samāno catubhūmakadhammānaṃ
patiṭṭhābhāvena aggo nāma jāto.
      Alamattoti samatthacitto. 1- Mayā pucchitanti mayā puṭṭhaṃ. Vahassetaṃ bhāranti
etaṃ ābhatabhāraṃ vahassu. Ye keci isipabbajjaṃ pabbajitā. "isipabbajjā
pabbajitā"tipi pāṭho.
      Ājīvakasāvakānaṃ ājīvakā devatāti  ye ājīvakavacanaṃ suṇanti sussūsanti,
te ājīvakasāvakā, tesaṃ ājīvakasāvakānaṃ. Ājīvakā ca tesaṃ deyyadhammaṃ
paṭiggaṇhanti, te eva ājīvakā devatā. Evaṃ sabbattha. Ye yesaṃ dakkhiṇeyyāti
ye ājīvakādayo disāpariyosānā yesaṃ khattiyādīnaṃ deyyadhammānucchavikā. Te tesaṃ
devatāti te ājīvakādayo tesaṃ khattiyādīnaṃ devatā.
      Yepi yaññaṃ esantīti deyyadhammaṃ icchanti gavesantīti olokenti.
Pariyesantīti uppādenti. Yaññā vā ete puthūti yaññā eva vā ete puthukā.
Yaññayajakā 2- ete puthūti deyyadhammassa yājanakā eva vā ete puthukā.
Dakkhiṇeyyā vā ete puthūti deyyadhammānucchavikā eva vā ete puthukā.
Te vitthārato dassetuṃ "kathaṃ yaññā vā ete puthūtiādinā nayena vitthārena
dasseti. 3-
@Footnote: 1 ka. samatho   2 cha.Ma. aññayādhakā   3 i. dīpeti

---------------------------------------------------------------------------------------------
page13.
      [13] Āsiṃsamānāti rūpādīni patthayamānā. Itthattanti itthabhāvañca
patthayamānā, manussādibhāvaṃ icchantāti vuttaṃ hoti. Jaraṃ sitāti jaraṃ nissitā.
Jarāmukhena cettha sabbaṃ vaṭṭadukkhaṃ vuttaṃ. Tena vaṭṭadukkhanissitā tato
aparimuccamānāyeva kappayiṃsūti dīpeti.
      Rūpapaṭilābhaṃ āsiṃsamānāti vaṇṇāyatanasampattilābhaṃ patthayamānā. Saddādīsupi eseva
nayo. Khattiyamahāsālakule attabhāvapaṭilābhanti sārappatte khattiyānaṃ mahāsālakule
attabhāvalābhaṃ paṭisandhiṃ patthayamānā. Brāhmaṇamahāsālakulādīsupi eseva nayo.
Brahmakāyikesu devesūti ettha  pubbabhavaṃ 1- sandhāya vuttaṃ. Etthāti
khattiyakulādīsu.
      Jarānissitāti jaraṃ nissitā. Byādhinissitātiādīsupi eseva nayo.
Etehi sabbaṃ vaṭṭadukkhaṃ  pariyādiyitvā dassitaṃ hoti.
      [14] Kaccissu te bhagavā yaññapathe appamattā, atāru jātiñca
jarañca mārisāti ettha yañño eva yaññapatho. Idaṃ vuttaṃ hoti:- kacci
te yaññe appamattā hutvā yaññaṃ kappayantā vaṭṭadukkhamuttariṃsūti.
      Yepi yaññaṃ denti yajantīti deyyadhammadānavasena yajanti. Pariccajantīti
vissajjenti.
      [15] Āsiṃsantīti rūpapaṭilābhādayo patthenti. Thomayantīti "suciṃ 2-
dinnan"tiādinā nayena yaññādīni pasaṃsanti. Abhijappantīti rūpādipaṭilābhāya
vācaṃ bhaṇanti. 3- Juhantīti denti. Kāmābhijappanti paṭicca ābhanti rūpādilābhaṃ
paṭicca punappunaṃ kāme eva abhijappanti, "aho vatamhākampi siyun"ti 4-
vadanti, taṇhañca tattha vaḍḍhentīti vuttaṃ hoti. Yājayogāti yāgādhimuttā.
Bhavarāgarattāti evamimehi āsiṃsanādīhi bhavarāgeneva rattā, bhavarāgarattā vā
hutvā etāni āsiṃsanādīni karontā nātariṃsūti jātiādivaṭṭadukkhaṃ na
uttariṃsu.
@Footnote: 1 sī,.ka., i. pubbabhāgaṃ   2 ka. atthi  3 cha.Ma. gīranti  4 cha.Ma. siyyunti

---------------------------------------------------------------------------------------------
page14.
      Yaññaṃ vā thomentīti dānaṃ vā vaṇṇenti. Phalaṃ vāti rūpādipaṭilābhaṃ.
Dakkhiṇeyyaṃ 1- vāti jātisampannādīsu. Suciṃ dinnanti suciṃ katvā dinnaṃ.
Manāpanti manavaḍḍhanakaṃ. Paṇītanti ojavantaṃ. Kālenāti tattha tattha sampattakāle.
Kappiyanti akappiyaṃ vajjetvā dinnaṃ. Anavajjanti niddosaṃ. Abhiṇhanti
punappunaṃ. Dadaṃ cittaṃ pasāditanti dadato muñcanacittaṃ pasāditanti. Thomenti
kittentīti guṇaṃ pākaṭaṃ karonti. Vaṇṇentīti vaṇṇaṃ bhaṇanti. Pasaṃsantīti
pasādaṃ pāpenti.
      Itonidānanti ito manussalokato dinnakāraṇā. Ajjhāyakāti mante parivattentā.
Mantadharāti mante dhārentā. Tiṇṇaṃ vedānanti iruvedayajuvedasāmavedānaṃ
oṭṭhapahaṭakaraṇavasena 2- pāraṃ gatāti pāragū.  saha nighaṇḍunā ceva 3- keṭubhena ca
sanighaṇḍukeṭubhānaṃ. Nighaṇḍūti nighaṇḍurukkhādīnaṃ vevacanappakāsakaṃ. 4- Keṭubhanti
kiriyākappavikappo kavīnaṃ upakārāvahaṃ 5- satthaṃ. Saha akkharappabhedena sākkharappabhedānaṃ.
Akkharappabhedoti sikkhā ca nirutti ca. Itihāsapañcamānanti āthabbanavedaṃ catutthaṃ
katvā "itiha āsa, itiha āsā"ti īdisavacanapaṭisaṃyuttapurāṇakathāsaṅkhāto itihāso
pañcamo etesanti itihāsapañcamā, tesaṃ itihāsapañcamānaṃ vedānaṃ.
      Padaṃ tadavasesañca byākaraṇaṃ adhiyanti, vedenti vāti padakā veyyākaraṇā.
Lokāyataṃ vuccati vitaṇḍavādasatthaṃ. Mahāpurisalakkhaṇanti mahāpurisānaṃ buddhādīnaṃ
lakkhaṇadīpakaṃ dvādasasahassaganthappamāṇaṃ satthaṃ. Yattha soḷasasahassagāthāpadaparimāṇā
buddhamantā nāma ahesuṃ. Yesaṃ vasena "iminā lakkhaṇena samannāgatā buddhā
nāma honti, iminā paccekabuddhā, aggasāvakā, asītimahāsāvakā, 6- buddhamātā,
buddhapitā, aggupaṭṭhāko, aggupaṭṭhāyikā, rājā cakkavattī"ti ayaṃ viseso
ñāyati. Anavayāti imesu lokāyatamahāpurisalakkhaṇesu anūnā paripūrakārino,
avayā na hontīti vuttaṃ hoti. Avayā nāma ye tāni atthato ca ganthato ca
@Footnote: 1 cha.Ma. dakkhiṇeyye   2 Sī. oṭṭhapaharaṇavasena  3 cha.Ma. ca  4 ka....pakāsanasatthaṃ
@5 ka. upakārāya       6 thera. A. 2/599

---------------------------------------------------------------------------------------------
page15.
Sandhāretuṃ na sakkonti. Vītarāgāti pahīnarāgā. Etena arahattaphalaṭṭhā vuttā.
Rāgavinayāya vā paṭipannāti etena arahattamaggaṭṭhā. Vītadosāti anāgāmiphalaṭṭhā.
Dosavinayāya vā paṭipannāti etena anāgāmimaggaṭṭhā. Vītamohāti arahattaphalaṭṭhā,
mohavinayāya vā paṭipannāti arahattamaggaṭṭhā. Sīlasamādhipaññāvimuttisampannāti
etehi catūhi lokiyalokuttaramissakehi sīlādīhi sampannā. Vimuttiñāṇadassana-
sampannāti etena paccavekkhaṇañāṇasampannā vuttāti ñātabbaṃ, tañca kho
lokiyameva. Abhijappantīti patthenti. Jappantīti paccāsiṃsanti. Pajappantīti atīva
paccāsiṃsanti.  yājayogesu yuttāti anuyoge 1- deyyadhamme diyyamāne
abhiyogavasena yuttā.
      [16] Atha ko carahīti atha idāni ko añño atāri.
      [17] Saṅkhāyāti ñāṇena vīmaṃsitvā. Paroparānīti parāni ca oparāni ca,
parattabhāvasakattabhāvādīni parāni ca oparāni cāti vuttaṃ hoti. Vidhūmoti
kāyaduccaritādidhūmavirahito. Anīghoti rāgādioghavirahito. Atāri soti so evarūpo
arahā jātijaraṃ atāri.
      Sakarūpāti attano rūpā. Pararūpāti paresaṃ rūpā. Kāyaduccaritaṃ vidhūmitanti
tividhaṃ kāyaduccaritaṃ vidhūmaṃ kataṃ. Vidhamitanti nāsitaṃ.
      Māno hi te brāhmaṇa khāribhāroti yathā khāribhāro khandhena vahiyamāno 2-
upari ṭhitopi akkantakkantaṭṭhānaṃ 3- paṭhaviyā saddhiṃ pariphasseti 4- viya, evaṃ
jātigottakulādīni mānavatthūni nissāya ussāpito māno. Tattha tattha issaṃ
uppādento catūsu apāyesu saṃsīdāpeti. Tenāha "māno hi te brāhmaṇa
khāribhāro"ti. Kodho dhūmoti tava ñāṇaggissa upakkilesaṭṭhena kodho dhūmo.
So tena 5- upakkiliṭṭho ñāṇaggi na virocati. Bhasmani mosavajjanti nirojaṭṭhena 6-
musāvādo chārikā nāma. Yathā hi chārikāya paṭicchanno aggi na jotati,
evaṃ te musāvādena paṭicchannaṃ ñāṇanti dasseti. Jivhā sujāti yathā tuyhaṃ
@Footnote: 1 ka. anayāge   2 cha.Ma. vayhamāno  3 sī, ka.....ṭhāne  4 cha.Ma. phasseti
@5 cha.Ma. tena hi te   6 ka. nijjotaṭṭhena

---------------------------------------------------------------------------------------------
page16.
Suvaṇṇarajatalohakaṭṭhamattikāsu aññataramayā yāgayajanatthāya sujā hoti, evaṃ
mayhaṃ dhammayāgayajanatthāya pahūtajivhā sujāti vadati. Yathā tuyhaṃ nadītīre
yajanaṭṭhānaṃ, evaṃ mayhaṃ dhammayāgayajanaṭṭhānaṭṭhena hadayaṃ jotiṭṭhānaṃ. Attāti
cittaṃ.
      Jātīti jāyanakavasena jāti. Idamettha sabhāvapaccattaṃ. Sañjāyanavasena
sañjāti, upasaggena padaṃ vaḍḍhitaṃ. Okkamanavasena okkanti. Jāyanaṭṭhena vā
jāti. Sā aparipuṇṇāyatanavasena yuttā. Sañjāyanaṭṭhena sañjāti. Sā
paripuṇṇāyatanavasena yuttā. Okkamanaṭṭhena okkanti. Sā aṇḍajajalābujavasena
yuttā. Te hi aṇḍakosañca vatthikosañca okkamanti pavisanti okkamantā
pavisantā viya paṭisandhiṃ gaṇhanti. Abhinibbattanaṭṭhena abhinibbatti sā
saṃsedajaopapātikavasena yuttā. Te hi pākaṭā eva hutvā nibbattanti. Ayaṃ
tāva sammutikathā.
      Idāni paramatthakathā hoti. Khandhā eva hi paramatthato pātubhavanti,
na sattā 1- tattha ca khandhānanti ekavokārabhave ekassa, catuvokārabhave
catunnaṃ, pañcavokārabhave pañcannampi gahaṇaṃ veditabbaṃ. Pātubhāvoti
uppatti. Āyatanānanti ettha tatra tatra upapajjamānāyatanānaṃ saṅgaho
veditabbo. Paṭilābhoti santatiyā pātubhāvoyeva. Pātubhavantāneva hi tāni
paṭiladdhāni nāma honti. Sā panesā tattha tattha bhave paṭhamābhinibbattilakkhaṇā
jāti, niyyātanarasā, atītabhavato idha ummujjanapaccupaṭṭhānā, phalavasena
dukkhavicittatāpaccupaṭṭhānā vā.
      Jarāti sabhāvapaccattaṃ. Jīraṇatāti ākārabhāvaniddeso. Khaṇḍiccantiādayo
tayo kālātikkame kiccaniddesā, pacchimā dve pakatiniddesā. Ayaṃ hi jarāti
iminā padena sabhāvato dīpitā. Tenassā idaṃ sabhāvapaccattaṃ. Jīraṇatāti iminā
ākārato, tenassāyaṃ ākāraniddeso. Khaṇḍiccanti iminā kālātikkame dantanakhānaṃ
khaṇḍitabhāvakaraṇakiccato. Pāliccanti iminā kesalomānaṃ palitabhāvakaraṇakiccato.
@Footnote: 1 ka. satto   2 ka. paṭisandhiyaṃ

---------------------------------------------------------------------------------------------
page17.
Valittacatāti iminā maṃsaṃ milāpetvā tace valibhāvakaraṇakiccato dīpitā. 1-
Tenassā ime khaṇḍiccantiādayo tayo kālātikkame kiccaniddesā tehi
imesaṃ vikārānaṃ dassanavasena pākaṭībhūtā pākaṭajarā dassitā. Yatheva hi udakassa
vā vātassa vā aggino vā tiṇarukkhādīnaṃ sambhaggapalibhaggatāya vā jhāmatāya
vā gatamaggo pākaṭo hoti, na ca so gatamaggo tāneva udakādīni, evameva
jarāya dantādīnaṃ 2- khaṇḍiccādivasena gatamaggo pākaṭo, cakkhuṃ ummīletvāpi
gayhati, na ca khaṇḍiccādi neva jaRā. Na hi jarā cakkhuviññeyyā hoti.
      Āyuno saṃhāni indriyānaṃ paripākoti imehi pana padehi kālātikkameyeva
abhibyattāya āyukkhayacakkhvādiindriyaparipākasaṅkhātāya pakatiyā dīpitā, tenassime
pacchimā dve pakatiniddesāti veditabbāni. Tattha yasmā jaraṃ pattassa āyu
hāyati, tasmā jarā "āyuno saṃhānī"ti phalūpacārena vuttā. Yasmā ca
daharakāle suppasannāni sukhumampi attano visayaṃ sukheneva gaṇhanasamatthāni
cakkhvādīni indriyāni jaraṃ pattassa paripakkāni āluḷitāni avisadāni, 3-
oḷārikampi attano visayaṃ gahetuṃ asamatthāni honti. Tasmā "indriyānaṃ
paripāko"ti phalūpacāreneva vuttā.
      Sā panesā evaṃ niddiṭṭhā sabbāpi jarā pākaṭā paṭicchannāti
duvidhā hoti. Tattha dantādīsu khaṇḍādibhāvadassanato rūpadhammesu jarā pākaṭajarā
nāma. Arūpadhammesu pana jarā tādisassa vikārassa adassanato paṭicchannajarā
nāma. Tattha yvāyaṃ khaṇḍādibhāvo dissati, so tādisānaṃ dantādīnaṃ suviññeyyattā
vaṇṇoyeva. Tañca cakkhunā disvā manodvārena cintetvā "ime dantā
jarāya pahaṭā"ti jaraṃ jānāti. Udakaṭṭhāne baddhāni gosiṅgādīni oloketvā
heṭṭhā udakassa atthibhāvajānanaṃ viya.
      Puna avīci savīcīti evampi ayaṃ jarā duvidhā hoti. Tattha
maṇikanakarajatapavāḷacandasūriyādīnaṃ mandadasakādīsu 4- pāṇīnaṃ viya ca pupphaphalapallavādīsu
apāṇīnaṃ viya ca antarantarā vaṇṇavisesādīnaṃ dubbiññeyyattā jarā avīcijarā
@Footnote: 1 cha.Ma. ayaṃ pāṭho na dissati  2 ka. dantādīsu  3 ka. avisuddhāni
@4 ka. mandhātāsakkādīsu

---------------------------------------------------------------------------------------------
page18.
Nāma, nirantarajarāti attho. Tato aññesu pana yathāvuttesu antarantarā
vaṇṇavisesādīnaṃ suviññeyyattā jarā savīcijarā nāma.
      Tattha savīcijarā upādinnakaanupādinnakavasena evaṃ dīpetabbā:-
daharakumārakānaṃ hi paṭhamameva jīradantā nāma uṭṭhahanti, na te thiRā. Tesu
pana patitesu puna dantā uṭṭhahanti, te paṭhamameva setā honti. Jarāvātena
pana pahaṭakāle kāḷakā honti. Kesā pana paṭhamameva tumbāpi 1- honti
kāḷakāpi setakāpi. Chavi pana salohitakā hoti, vaḍḍhantānaṃ vaḍḍhantānaṃ odātānaṃ
odātabhāvo, kāḷakānaṃ kāḷakabhāvo paññāyati. Jarāvātena pahaṭakāle ca
valiṃ gaṇhāti. Sabbampi sassaṃ vapitakāle setaṃ hoti, pacchā nīlaṃ. Jarāvātena
pana pahaṭakāle paṇḍaraṃ hoti. Ambaṅkurenāpi dīpetuṃ vaṭṭatiyeva. Sā panesā
khandhaparipākalakkhaṇā jarā, maraṇūpanayanarasā, yobbanavināsapaccupaṭṭhānā. Sesaṃ
sabbattha pākaṭameva. Evaṃ bhagavā imampi suttaṃ arahattanikūṭeneva desesi.
Desanāpariyosāne ayampi brāhmaṇo arahatte patiṭṭhāsi saddhiṃ antevāsikasahassena.
Aññesañca anekasahassānaṃ dhammacakkhuṃ udapādi. Sesaṃ vuttasadisameva.
                  Saddhammappajjotikāya cūḷaniddesaṭṭhakathāya
                  puṇṇakamāṇavasuttaniddesavaṇṇanā niṭṭhitā.
                              Tatiyaṃ.
                           -----------
                    4. Mettagūmāṇavasuttaniddesavaṇṇanā
      [18] Catutthe mettagūsutte:- maññāmi taṃ vedaguṃ 2- bhāvitattanti
"ayaṃ vedagū"ti ca "bhāvitatto"ti ca evaṃ taṃ maññāmi.
      Aparittoti na apPo. Mahantoti na khuddako. Gambhīroti na
uttāno. Appameyyoti minituṃ na sakkuṇeyyo. Duppariyogāḷhoti
@Footnote: 1 ka. nīlāpi            2 cha.Ma. vedagū

---------------------------------------------------------------------------------------------
page19.
Avagāhituṃ otarituṃ dukkho. Bahuratano sāgarūpamoti bahūnaṃ dhammaratanānaṃ
ākarattā anekavidharatanasampanno mahāsamuddo viya bahuratano sāgarasadiso.
      Na maṅku hotīti na vikuṇitamukho hoti. Appatiṭṭhitacittoti dosavasena
na ghanībhūtacitto. 1-  Alīnamanasoti 2- na saṅkucitacitto. Abyāpannacetasoti na
pūticitto.
      Diṭṭhe diṭṭhamattoti cakkhuvisaye rūpārammaṇe diṭṭhamattoyeva taṃ
ārammaṇaṃ bhavissati, kattā vā kāretā vā natthi. Yaṃ cakkhunā diṭṭhaṃ
vaṇṇāyatanameva. Sutādīsupi eseva nayo. Apica diṭṭheti dassanayogena
vaṇṇāyatanaṃ, savanayogena saddāyatanaṃ, mutayogena ghānajivhākāyāyatanāni
dasseti. Ghānassa gandhāyatanaṃ, jivhāya rasāyatanaṃ, kāyassa paṭhavī tejo vāyūti
phoṭṭhabbāyatanaṃ, viññātayogena dhammāyatanaṃ dasseti. Diṭṭhe anūpayoti
cakkhuviññāṇena diṭṭhe rāgūpayavirahito. Anapāyoti 3- kodhavirahito appaṭigho.
Anissitoti taṇhāya anallīno. Appaṭibaddhoti mānena na baddho vibaddho. 4-
Vippamuttoti sabbārammaṇato mutto. Visaññuttoti kilesehi viyutto hutvā
ṭhito.
      Saṃvijjati bhagavato cakkhūti 5- buddhassa bhagavato pakatimaṃsacakkhu 6- upalabbhati.
Passatīti oloketi. Cakkhunā rūpanti cakkhuviññāṇena rūpārammaṇaṃ. Chandarāgoti
taṇhāchando.
      Dantaṃ nayanti samitinti uyyānakīḷāmaṇḍalādīsu hi mahājanamajjhaṃ
gacchantā dantameva goṇaṃ vā dantaṃ assājānīyaṃ vā yāne yojetvā
nayanti. Rājāti tathārūpāneva ṭhānāni gacchanto rājāpi dantameva abhiruhati.
Manussesūti manussesupi catūhi ariyamaggehi danto nibbisevanova seṭṭho.
Yotivākyanti yo evarūpaṃ atikkamavacanaṃ punappunaṃ vuccamānampi titikkhati na
paṭippharati na vihaññati, evarūpo danto seṭṭhoti attho.
@Footnote: 1 Sī. hatībhūta...., Ma. gatibhūta...   2 ka. adinamanasoti   3 ka. anappiyoti
@4 cha.Ma. ayaṃ pāṭho na dissati  5 ka....cakkhunti   6 ka....cakkhuṃ

---------------------------------------------------------------------------------------------
page20.
      Assatarāti vaḷavāya gadrabhena jātā. Ājānīyāti yaṃ assadammasārathi
kāraṇaṃ kāreti, tassa khippaṃ jānanasamatthā. Sindhavāti sindhavaraṭṭhe jātā
assā. Mahānāgāti kuñjarasaṅkhātā mahāhatthino. Attadantoti ete
assatarā vā sindhavā vā kuñjarā vā dantāva, 1- na adantā. Yo pana
catumaggasaṅkhātena attano 2- dantatāya attadanto nibbisevano, ayaṃ tatopi
varaṃ, sabbehipi etehi uttaritaroti attho.
      Na hi etehi yānehīti yāni etāni hatthiyānādīni uttamayānāni,
etehi yānehi koci puggalo supinantenapi agatapubbattā "agatan"ti saṅkhātaṃ
nibbānadisaṃ tathā na  gaccheyya. Yathā pubbabhāge indriyadamena dantena,
aparabhāge ariyamaggabhāvanāya sudantena danto nibbisevano sappañño
puggalo taṃ agatapubbaṃ disaṃ gacchati, dantabhūmiṃ pāpuṇāti, tasmā attadamanameva
varataranti attho.
      Vidhāsu na vikampantīti navavidhamānakoṭṭhāsesu na calanti na vedhenti.
Vippamuttā punabbhavāti kammakilesato samucchedavimuttiyā suṭṭhu muttā.
Dantabhūmiṃ anuppattāti arahattaphalaṃ pāpuṇitvā ṭhitā. Te loke vijitāvinoti
te vuttappakārā khīṇāsavā sattaloke vijitavijayā 3- nāma.
      Yassindriyāni bhāvitānīti yassa khīṇāsavassa saddhādipañcindriyāni
arahattaphalaṃ pāpetvā vaḍḍhitāni. Ajjhattañca bahiddhā cāti cakkhavādiajjhattāyatanāni
ca rūpādibahiddhāyatanāni ca nibbisevanāni katāni. Sabbaloketi sakalatedhātuke loke
ca. Nibbijjha imaṃ parañca lokanti imañca attabhāvaṃ paraloke ca attabhāvaṃ atikkamitvā
ṭhito khīṇāsavo. Kālaṃ kaṅkhati bhāvito sa dantoti so khīṇāsavo cakkhvādito danto
vaḍḍhitacitto maraṇakālaṃ pattheti.
      Yesaṃ dhammānaṃ ādito samudāgamanaṃ paññāyatīti yesaṃ khandhādidhammānaṃ
uppatti paññāyati. Atthaṅgamato nirodhoti  atthaṅgamanavasena tesaṃyeva abhāvo
@Footnote: 1 Sī.,i.,ka. dantā varā    2 ka. attanā   3 ka. vijitāvino, sā. pa. 2/310

---------------------------------------------------------------------------------------------
page21.
Paññāyati. Kammasannissito vipākoti kusalākusalakammasannissito 1- vipāko kammaṃ
amuñcitvā pavattanato vipākopi kammasannissitova nāma. Nāmasannissitaṃ rūpanti
sabbaṃ rūpaṃ nāmaṃ gahetvā pavattanato nāmasannissitaṃ nāma jātaṃ. Jātiyā
anugatanti sabbaṃ kammādikaṃ jātiyā anupaviṭṭhaṃ. Jarāya anusaṭanti jarāya patthaṭaṃ.
Byādhinā abhibhūtanti byādhidukkhena abhimadditaṃ. Maraṇena abbhāhatanti maccunā
abhihataṃ pahaṭaṃ. Atāṇanti puttādīhipi tāyanassa abhāvato atāyanaṃ anārakkhaṃ
alabbhaneyyakhemaṃ vā. Aleṇanti allīyituṃ nissayituṃ asahaṃ, 2- allīnānampi na
leṇakiccakaraṇaṃ. Asaraṇanti nissitānaṃ na bhayahārakaṃ, 3- na bhayavināsakaṃ. Asaraṇībhūtanti
pure uppattiyā attano abhāveneva asaraṇaṃ, uppattisamakālameva asaraṇabhūtanti
attho.
      [19] Apucchasīti ettha aiti padapūraṇamatte nipāto, pucchasitveva
attho. Pavakkhāmi yathā pajānanti yathā pajānanto ācikkhati, evaṃ
ācikkhissāmi. Upadhinidānā pabhavanti dukkhāti taṇhādiupadhinidānā
jātiādidukkhavisesā pabhavanti.
      Taṇhūpadhīti taṇhā eva taṇhūpadhi. Sassatucchedadiṭṭhi eva diṭṭhūpadhi.
Rāgādikilesā eva kilesūpadhi. Puññādikammāni eva kammūpadhi. Tividhaduccaritāni
eva duccaritūpadhi. Kabaḷīkārādayo āhārā eva āhārūpadhi. Dosapaṭigho
eva paṭighūpadhi. Kammasamuṭṭhānā kammeneva gahitā paṭhavādayo catasso
dhātuyova catasso upādinnadhātūpadhī. 4- Cakkhvādi cha ajjhattikāni āyatanāni
eva cha ajjhattikāni āyatanūpadhi. Cakkhuviññāṇādi cha viññāṇakāyāva cha
viññāṇakāyūpadhī. Sabbampi dukkhaṃ dukkhamanaṭṭhenāti sabbaṃ tebhūmakaṃ dukkhaṃ
dussahanaṭṭhena upadhi.
      [20] Evaṃ upadhinidānato pabhavantesu dukkhesu:- yo ve avidvāti gāthā.
Tattha pajānanti saṅkhāre aniccādivasena jānanto. Dukkhassa jātippabhavānupassīti
vaṭṭadukkhassa jātikāraṇaṃ "upadhī"ti anupassanto. Imissā gāthāya niddese
vattabbaṃ natthi.
@Footnote: 1 cha.Ma. kammanissito  2 cha.Ma. anarahaṃ   3 Sī. anabhayakārakaṃ
@4 cha.Ma. upādinnadhātuyo upadhi

---------------------------------------------------------------------------------------------
page22.
      [21] Sokapariddavañcāti sokañca paridevañca. Tathā hi te vidito
esa dhammoti yathā yathā sattā jānanti, tathā tathā ñāpanavasena 1- vidito
esa tayā dhammoti.
      Tattha tarantīti paṭhamamaggena diṭṭhoghaṃ taranti. Uttarantīti dutiyamaggena
kāmoghaṃ tanukaraṇavasena uggantvā taranti. Patarantīti  tameva niravasesappahānavasena
tatiyamaggena visesena taranti. Samatikkamantīti bhavoghaavijjoghappahānavasena
catutthamaggena sammā atikkamanti. Vītivattantīti phalaṃ pāpuṇitvā tiṭṭhanti.
      [22] Kittayissāmi te dhammanti nibbānadhammaṃ nibbānagāminipaṭipadādhammañca
te desayissāmi. Diṭṭhe dhammeti diṭṭheva dukkhādidhamme, imasmiṃyeva vā
attabhāve. Anītihanti attapaccakkhaṃ. Yaṃ viditvāti yaṃ dhammaṃ "sabbe saṅkhārā
aniccā"tiādinā 2- nayena sammasanto viditvā.
      Tattha ādikalyāṇanti hitvāpi anuttaraṃ vivekasukhaṃ dhammaṃ tava
kittayissāmi, tañca kho appaṃ vā bahuṃ vā kittayanto  ādikalyāṇādippakārameva
kittayissāmi. Ādimhipi 3- kalyāṇaṃ bhaddakaṃ anavajjameva katvā kittayissāmi.
Majjhepi. Pariyosānepi bhaddakaṃ anavajjameva katvā kittayissāmīti vuttaṃ hoti.
Yasmiṃ hi bhagavā ekagāthampi desesi, sā samantabhaddakattā dhammassa
paṭhamapādena ādikalyāṇā, dutiyatatiyapādehi majjhekalyāṇā, pacchimapādena
pariyosānakalyāṇā. Ekānusandhikaṃ suttaṃ nidānena ādikalyāṇaṃ, nigamanena
pariyosānakalyāṇaṃ  sesena majjhekalyāṇaṃ. Nānānusandhikaṃ suttaṃ paṭhamānusandhinā
ādikalyāṇaṃ, pacchimena pariyosānakalyāṇaṃ, sesehi majjhekalyāṇaṃ.
      Apica sanidānauppattittā ādikalyāṇaṃ, veneyyānaṃ anurūpato atthassa
aviparītatāya ca hetudāharaṇayuttato ca majjhekalyāṇaṃ, sotūnaṃ saddhāpaṭilābhajananena
nigamanena ca pariyosānakalyāṇaṃ.
@Footnote: 1 ka. ñāṇaṭaṭhpanavasena   2 khu. dha. 25/277/64, khu. thera. 26/676/365,
@abhi.ka. 37/753/441   3 cha.Ma. ādimhi

---------------------------------------------------------------------------------------------
page23.
      Sakalo hi sāsanadhammo attano atthabhūtena sīlena ādikalyāṇo,
samathavipassanāmaggaphalehi majjhekalyāṇo, nibbānena pariyosānakalyāṇo.
Sīlasamādhīhi vā ādikalyāṇo, vipassanāmaggehi majjhekalyāṇo, phalanibbānehi
pariyosānakalyāṇo. Buddhasubodhitāya vā ādikalyāṇo, dhammasudhammatāya
majjhekalyāṇo saṃghasupaṭipattiyā pariyosānakalyāṇo. Taṃ sutvā tathattāya paṭipannena
adhigantabbāya abhisambodhiyā vā ādikalyāṇo, paccekabodhiyā majjhekalyāṇo,
sāvakabodhiyā pariyosānakalyāṇo.
      Suyyamāno cesa nīvaraṇavikkhambhanato savanenapi kalyāṇameva āvahatīti
ādikalyāṇo, paṭipajjiyamāno samathavipassanāsukhāvahanato paṭipattiyāpi kalyāṇameva
āvahatīti majjhekalyāṇo, tathāpaṭipannassa 1- ca paṭipattiphale niṭṭhite
tādibhāvāvahanato paṭipattiphalenapi kalyāṇameva āvahatīti pariyosānakalyāṇoti. 2-
      Yaṃ panesa bhagavā dhammaṃ desento sāsanabrahmacariyaṃ maggabrahmacariyañca pakāseti,
nānānayehi dīpeti. Taṃ yathānurūpaṃ atthasampattiyā sātthaṃ. Byañjanasampattiyā
sabyañjanaṃ. Saṅkāsanapakāsanavivaraṇavibhajanauttānīkaraṇapaññattiatthapadasamāyogato
sātthaṃ. Akkharapadabyañjanākāraniruttiniddesasampattiyā sabyañjanaṃ.
Atthagambhīratāpaṭivedhagambhīratāhi sātthaṃ. Dhammagambhīratādesanāgambhīratāhi sabyañjanaṃ.
Atthapaṭibhānapaṭisambhidāvisayato sātthaṃ. Dhammaniruttipaṭisambhidāvisayato sabyañjanaṃ.
Paṇḍitavedanīyato sarikkhakajanappasādakanti sātthaṃ. Saddheyyato lokiyajanappasādakanti
sabyañjanaṃ. Gambhīrādhippāyato sātthaṃ. Uttānapadato sabyañjanaṃ. Upanetabbassa
abhāvato sakalaparipuṇṇabhāvena kevalaparipuṇṇaṃ. Apanetabbassa abhāvato niddosabhāvena
parisuddhaṃ.
      Apica:- paṭipattiyā adhigamabyattito sātthaṃ. Pariyattiyā āgamabyattito
sabyañjanaṃ. Sīlādipañcadhammakkhandhayuttato kevalaparipuṇṇaṃ. Nirupakkilesato
nittharaṇatthāya pavattito lokāmisanirapekkhato ca parisuddhaṃ. Sikkhattayapariggahitattā
brahmabhūtehi seṭṭhehi caritabbato, tesañca cariyabhāvato brahmacariyaṃ. 3-
@Footnote: 1 Sī.,ka. tathā tathā paṭipannassa   2 vi. A. 1/135   3 vi. A. 1/136 (syā)

---------------------------------------------------------------------------------------------
page24.
      Evaṃ pariyattidhammaṃ dassetvā idāni lokuttaradhammaṃ dassetuṃ, "cattāro
satipaṭṭhāne"ti āha. Sattattiṃsabodhipakkhiyadhamme dassetvā nibbattitalokuttaraṃ
dassetuṃ "nibbānañcā"ti āha. Nibbānagāminiñca paṭipadanti pubbabhāgasīlasamādhi-
vipassanādhammañca kittayissāmi.
      Dukkhe diṭṭheti dukkhasacce sarasalakkhaṇena diṭṭhe  dukkhasaccaṃ pakāsessāmi.
Samudayādīsupi eseva nayo.
      [23] Tañcāhaṃ abhinandāmīti taṃ vuttappakāradhammajotakaṃ 1- tava vacanaṃ
ahaṃ patthayāmi. Dhammamuttamanti tañca dhammamuttamaṃ abhinandāmi.
      Tattha mahato tamokāyassa padālananti mahato avijjārāsissa chedanaṃ.
Aniccalakkhaṇavasena eSī. Dukkhalakkhaṇavasena gaveSī. Anattalakkhaṇavasena samantato
pariyeSī. Mahato vipallāsassa pabhedananti mahantassa asubhe subhantiādidvādasavidhassa
vipallāsassa bhedanaṃ. Mahato taṇhāsallassa abbahananti mahantassa antotudanaṭṭhena
taṇhākaṇṭakassa luñcanaṃ. Diṭṭhisaṅghāṭassa viniveṭhananti diṭṭhiyeva
abbocchinnappavattito saṅghaṭitaṭṭhena saṅghāṭo, tassa diṭṭhisaṅghāṭassa
nivattanaṃ. 2- Mānaddhajassa pātananti ussitaṭṭhena uṇṇatilakkhaṇassa mānaddhajassa
pātanaṃ. Abhisaṅkhārassa vūpasamanti puññādiabhisaṅkhārassa upasamanaṃ. Oghassa
nittharaṇanti vaṭṭe osīdāpanassa kāmoghādioghassa nittharaṇaṃ nikkhamanaṃ 3-
bhārassa nikkhepananti rūpādipañcakkhandhabhārassa khipanaṃ chaḍḍanaṃ. Saṃsāravaṭṭassa
upacchedanti khandhādipaṭipāṭisaṃsāravaṭṭassa hetunassanena 4- ucchijjanaṃ. Santāpassa
nibbāpananti kilesasantāpassa nibbutiṃ. Pariḷāhassa paṭipassaddhanti kilesapariḷāhassa
vūpasamaṃ paṭipassambhanaṃ. Dhammaddhajassa ussāpananti navavidhalokuttaradhammassa
ussāpetvā 5- ṭhapanaṃ. Paramatthaṃ amataṃ nibbānanti uttamaṭṭhena paramatthaṃ.
Natthi etassa maraṇasaṅkhātaṃ matanti amataṃ. Kilesavisapaṭipakkhattā agadantipi
amataṃ. Saṃsāradukkhapaṭipakkhabhūtattā nibbutanti nibbānaṃ. Natthettha taṇhāsaṅkhātaṃ
vānantipi nibbānaṃ.
@Footnote: 1 ka. vuttappakāraṃ dhammaṃ jānituṃ   2 Ma. nivaṭṭanaṃ  3 ka. nikkhipanaṃ
@4 ka....pavattassa hetunā nayena   5 ka. ussakkitvā

---------------------------------------------------------------------------------------------
page25.
      Mahesakkhehi sattehīti mahānubhāvehi sakkādīhi sattehi. Pariyesitoti
pariyiṭṭho. Kahaṃ devadevoti devānaṃ atidevo kuhiṃ. Kattha 1- narāsabhoti
uttamapuriso.
      [24] Uddhaṃ adho tiriyañcāpi majjheti ettha uddhanti anāgataddhā
vuccati. Adhoti atītaddhā. Tiriyañcāpi majjheti paccuppannaddhā. Etesu
nandiñca nivesanañca, panujja viññāṇanti etesu uddhādīsu taṇhañca
diṭṭhinivesanañca abhisaṅkhāraviññāṇañca panudehi. Panuditvā ca bhave na tiṭṭheti
evaṃ sante duvidhepi bhave na tiṭṭheyya. Evaṃ tāva panujjasaddassa panudehīti
imasmiṃ atthavikappe sambandho. Panuditvāti etasmiṃ pana atthavikappe bhave na
tiṭṭheti ayameva sambandho. Etāni nandinivesanaviññāṇāni panuditvā duvidhepi
bhave na tiṭṭheyyāti.
      Sahokāsavasena devaloko uddhaṃ. Apāyaloko adho. Manussaloko majjhe.
Tattha kusalā dhammāti apāyaṃ muñcitvā upari paṭisandhidānato kusalā
dhammā uddhanti vuccanti. Akusalā dhammā apāyesu paṭisandhidānato adhoti.
Tadubhayavimuttattā abyākatā dhammā tiriyañcāpi majjheti vuccanti. 2-
Sahokāsena devaloko uddhaṃ. Apāyaloko adho. Manussaloko majjhe
kāyacittābādhakhananavasena sukhā vedanā uddhaṃ. Dukkhāpanavasena dukkhā vedanā adho.
Adukkhamasukhavasena adukkhamasukhā vedanā majjhe 2- sabboparivasena arūpadhātu
uddhaṃ. Sabbaadhovasena kāmadhātu adho. Tadubhayantaravasena rūpadhātu majjhe.
Kāyacittābādhakhananavasena sukhā vedanā uddhaṃ. Dukkhamanavasena dukkhā vedanā
adho. Adukkhamasukhā vedanā majjhe. Attabhāvavasena paricchedaṃ dassento
"uddhanti uddhaṃ pādatalā"tiādimāha. Tattha uddhaṃ pādatalāti pādatalato upari.
Adho kesamatthakāti kesamatthakato adho. Majjheti dvinnamantaraṃ.
@Footnote: 1 cha.Ma. kahaṃ      2-2 cha.Ma. ime pāṭhā na dissanti

---------------------------------------------------------------------------------------------
page26.
      Puññābhisaṅkhārasahagataṃ viññāṇanti terasavidhapuññābhisaṅkhārasampayuttaṃ
kammaviññāṇaṃ. Apuññābhisaṅkhārasahagataṃ viññāṇanti dvādasavidhaapuññābhisaṅkhāra-
sampayuttaṃ kammaviññāṇaṃ. Āneñjābhisaṅkhārasahagataṃ viññāṇanti
catubbidhaṃāneñjābhisaṅkhārasahagataṃ kammaviññāṇaṃ. Nujjāti khipa. Panujjāti atīva
khipa. Nudāti luñca. Panudāti atīva luñca. Pajahāti chaḍḍehi. Vinodehīti dūraṃ karohi.
      Kammabhavañcāti puññābhisaṅkhāracetanāva. Paṭisandhikañca punabbhavanti
paṭisandhiyā rūpādipunabbhavañca. Pajahanto paṭhamamaggena, vinodento dutiyamaggena,
byantīkaronto tatiyamaggena, anabhāvaṃ gamanto catutthamaggena. Kammabhave na
tiṭṭheyyāti puññādiabhisaṅkhāre na tiṭṭheyya.
      [25] Etāni vinodetvā bhave atiṭṭhanto eso:- evaṃ vihārīti
gāthā. Tattha idhevāti imasmiṃyeva sāsane, imasmiṃyeva vā attabhāve.
Imissā gāthāya niddeso uttānatthova.
      [26] Sukittitaṃ gotama nūpadhīkanti ettha anūpadhīkanti nibbānaṃ, taṃ
sandhāya bhagavantaṃ ālapanto āha "sukittitaṃ gotama nūpadhīkan"ti.
      Niddese kilesā cāti upatāpanaṭṭhena rāgādayo kilesā ca rāsaṭṭhena
vipākabhūtā pañcakkhandhā ca kusalādiabhisaṅkhāracetanā ca "upadhī"ti vuccanti
kathīyanti. Upadhippahānaṃ tadaṅgappahānena, upadhivūpasamaṃ vikkhambhanappahānena,
upadhipaṭinissaggaṃ samucchedappahānena, upadhipaṭipassaddhaṃ phalenāti.
      [27] Na kevalaṃ dukkhameva pahāsi:- te cāpīti gāthā. Tattha
aṭṭhitanti sakkaccaṃ, ādaraṃ vā. 1- Tantaṃ namassāmīti tasmā taṃ namassāmi.
Sameccāti upagantvā. Nāgāti bhagavantaṃ ālapanto āha.
      Niddese sameccāti jānitvā, ekato hutvā vā. Abhisameccāti
paṭivijjhitvā. Samāgantvāti sammukhā hutvā, abhisamāgantvāti samīpaṃ gantvā.
Sammukhāti sammukhe. Āguṃ na karotīti pāpaṃ na karoti.
@Footnote: 1 cha.Ma. sadā vā

---------------------------------------------------------------------------------------------
page27.
      [28] Idāni naṃ bhagavā "addhā hi bhagavā pahāsi dukkhan"ti evaṃ
tena brāhmaṇena viditopi attānaṃ anūpanetvāva pahīnadukkhena puggalena
ovadanto "yaṃ brāhmaṇan"ti gāthamāha. Tassattho:- yantaṃ abhijānanto
"ayaṃ bāhitapāpattā brāhmaṇo, vedehi gatattā vedagū, kiñcanābhāvā 1-
akiñcano, kāmesu ca bhavesu ca asattattā kāmabhave asatto"ti jaññā
jāneyyāsi. Addhā hi so oghamimaṃ atāri, tiṇṇo ca pāraṃ akhilo
akaṅkho.
      Niddese rāgakiñcananti rāgapalibodhaṃ. Dosakiñcanantiādīsupi 2- eseva
nayo. Kāmoghaṃ tiṇṇo anāgāmimaggena. Bhavoghaṃ tiṇṇo arahattamaggena.
Diṭṭhoghaṃ tiṇṇo sotāpattimaggena. Avijjoghaṃ tiṇṇo arahattamaggena. Sabbaṃ 3-
saṃsārapathaṃ tiṇṇo kusalākusalakammassa chedenāti. 4- Uttiṇṇo paṭhamamaggena.
Nittiṇṇo dutiyamagagena. Atikkanto tatiyamaggena. Samatikkanto catutthamaggena.
Vītivatto phalena.
      [29] Kiñca bhiyyo:- vidvā ca yoti gāthā. Tattha idhāti imasmiṃ
sāsane, attabhāve vā. Vissajjāti vossajjitvā.
      Niddese sajjanti muñcanaṃ. Vissajjanti vossajjanaṃ. Sesaṃ sabbattha pākaṭameva.
Evaṃ bhagavā idampi suttaṃ arahattanikūṭeneva desesi. Desanāpariyosāne ca
vuttasadiso eva dhammābhisamayo ahosīti.
                  Saddhammappajjotikāya cūḷaniddesaṭṭhakathāya
                  mettagūmāṇavasuttaniddesavaṇṇanā niṭṭhitā.
                              Catutthaṃ.
                          ------------
@Footnote: 1 ka. kiñcanātītattā    2  cha.Ma....ādipi      3 cha.Ma. ayaṃ pāṭho na dissati
@4 cha.Ma. kusalākusalakammappabhedenāti

---------------------------------------------------------------------------------------------
page28.
                    5. Dhotakamāṇavasuttaniddesavaṇṇanā
      [30] Pañcame dhotakasutte:- vācābhikaṅkhāmīti vācaṃ abhikaṅkhāmi.
Sikkhe nibbānamattanoti attano rāgādīnaṃ nibbānatthāya adhisīlādīni sikkheyya.
Niddese apubbaṃ natthi.
      [31] Itoti mama mukhato.
      Niddese ātappanti kilesatāpanaṃ. Ussāhanti asaṅkocaṃ. Ussoḷhinti
daḷhavīriyaṃ. 1- Thāmanti asithilaṃ. Dhitinti dhāraṇaṃ. Vīriyaṃ karohīti parakkamaṃ karohi.
Chandaṃ janehīti ruciṃ uppādehi.
      [32] Evaṃ vutte attamano dhotako bhagavantaṃ abhitthavamāno
kathaṃkathāpamokkhaṃ yācanto "passāmahan"ti gāthamāha. Tattha passāmahaṃ
devamanussaloketi passāmi ahaṃ  devamanussaloke. Tantaṃ namassāmīti taṃ evarūpaṃ
taṃ namassāmi. Pamuñcāti pamocehi.
      Niddese paccekasambuddhāti 2- tantaṃ ārammaṇaṃ pāṭiyekkaṃ catusaccaṃ
sayameva buddhā paṭivedhappattāti  paccekasambuddhā sīhasī hoti acchambhitaṭṭhena
sīhānaṃ atisīho. Nāganāgoti nikkilesaṭṭhena, mahantaṭṭhena vā nāgānaṃ
atināgo. Gaṇigaṇīti gaṇavantānaṃ atīva gaṇavā. Munimunīti ñāṇavantānaṃ atīva
ñāṇavā. Rājarājāti uttamarājā. Muñca manti mocehi maṃ. Pamuñca manti
nānāvidhena muñcehi maṃ. Mocehi manti sithilaṃ karohi maṃ. Pamocehi manti
atīva sithilaṃ karohi maṃ. Uddhara manti maṃ saṃsārapaṅkā uddharitvā thale
patiṭṭhāpehi. Samuddhara manti sammā uddharitvā thale patiṭṭhāpehi maṃ.
Vuṭṭhāpehīti vicikicchāsallato apanetvā visuṃ karaṇavasena uṭṭhāpehi.
      [33] Athassa bhagavā attādhīnameva kathaṃkathāpamokkhaṃ oghataraṇamukhena
dassento "nāhan"ti gāthamāha. Tattha nāhaṃ sahissāmīti ahaṃ na sahissāmi
na sakkomi, na vāyamisāmīti vuttaṃ hoti. Pamocanāyāti pamocetuṃ. Kathaṃkathinti
sakaṅkhaṃ. Taresīti tareyyāsi.
@Footnote: 1 cha.Ma. balavavīriyaṃ         2 cha.Ma. paccekabuddhāti

---------------------------------------------------------------------------------------------
page29.
      Niddese na īhāmīti payogaṃ na karomi. Na samīhāmīti atīva payogaṃ
na karomi. Assaddhe puggaleti ratanattaye saddhāvirahite puggale. Acchandiketi
maggaphalatthaṃ rucivirahite. Kusīteti samādhivirahite. Hīnavīriyeti nibbīriye.
Appaṭipajjamāneti paṭipattiyā na paṭipajjamāne.
      [34] Evaṃ vutte attamano 1- dhotako bhagavantaṃ abhitthavamāno
anusāsaniṃ yācanto "anusāsa brahme"ti gāthamāha. Tattha brahmeti
seṭṭhavacanametaṃ. Tena bhagavantaṃ āmantayamāno āha "anusāsa brahme"ti.
Vivekadhammanti sabbasaṅkhāravivekaṃ nibbānadhammaṃ. Abyāpajjamānoti nānappakārakaṃ
anāpajjamāno. Idheva santoti idheva samāno. Asitoti anissito.
      [35-7] Ito parā dve gāthā mettagūsutte 2- vuttanayā eva. Kevalaṃ
hi tattha dhammaṃ, idha santinti ayaṃ viseso. Tatiyagāthāyampi pubbaḍḍhaṃ tattha
vuttanayameva. Aparaḍḍhe saṅgoti sajjanaṭṭhānaṃ, laggananti vuttaṃ hoti. Sesaṃ
sabbattha pākaṭameva.
      Evaṃ bhagavā idampi suttaṃ arahattanikūṭeneva desesi, desanāpariyosāne
ca vuttasadiso eva dhammābhisamayo ahosīti.
                  Saddhammappajjotikāya cūḷaniddesaṭṭhakathāya
                  dhotakamāṇavasuttaniddesavaṇṇanā niṭṭhitā.
                              Pañcamaṃ.
                         --------------
                    6. Upasīvamāṇavasuttaniddesavaṇṇanā
      [38] Chaṭṭhe upasīvasutte:- mahantamoghanti mahantaṃ oghaṃ. Anissitoti
puggalaṃ vā dhammaṃ vā anallīno. No visahāmīti na sakkomi. Ārammaṇanti
nissayaṃ.  yaṃ nissitoti  yaṃ dhammaṃ vā puggalaṃ vā nissito.
      Niddese kāmoghanti anāgāmimaggena kāmoghaṃ. Arahattamaggena bhavoghaṃ.
Sotāpattimaggena diṭṭhoghaṃ. Arahattamaggena  avijjoghaṃ tareyyaṃ. 3- Sakyakulā
@Footnote: 1 cha.Ma. attamanataro  2 khu.cūḷa. 30/146/67 (syā)   3 ka. tareyya

---------------------------------------------------------------------------------------------
page30.
Pabbajitoti bhagavato uccākulaparidīpanavasena vuttaṃ. Ālambaṇanti avattharitvā
ṭhānaṃ. Nissayanti allīyanaṃ. Upanissayanti apassayanaṃ. 1-
      [39] Idāni yasmā so 2- brāhmaṇo ākiñcaññāyatanalābhī tassa 3-
santampi nissayaṃ na jānāti. Tenassa bhagavā tañca nissayaṃ uttariñca
niyyānapathaṃ dassento  "ākiñcaññan"ti gāthamāha. Tattha pekkhamānoti taṃ
ākiñcaññāyatanasamāpattiṃ sato samāpajjitvā vuṭṭhahitvā ca aniccādivasena
passamāno. Natthīti nissāyāti taṃ "natthi kiñcī"ti pavattaṃ samāpattiṃ
ārammaṇaṃ katvā. Tarassu oghanti tato pabhuti pavattāya vipassanāya yathānurūpaṃ
catubbidhampi oghaṃ tarassu. Kathāhīti kathaṃkathāhi. Taṇhakkhayaṃ rattamahābhipassāti 4-
rattindivaṃ nibbānaṃ vibhūtaṃ katvā passa. Etenassa diṭṭhadhammasukhavihāraṃ kathesi. 5-
      Niddese taññeva viññāṇaṃ abhāvetīti taṃ 6- ākāsānañcāyatanaṃ
ālambaṇaṃ 7- katvā pavattamahaggataviññāṇaṃ abhāveti abhāvaṃ gameti. Vibhāvetīti
vividhā abhāvaṃ gameti. Antaradhāpetīti adassanaṃ gameti. Natthi kiñcīti passatīti
antamaso bhaṅgamattampissa natthīti passati.
      [40] Idāni "kāme pahāyā"ti sutvā  vikkhambhanavasena attanā
pahīne kāme sampassamāno "sabbesū"ti gāthamāha. Tattha hitvā maññanti
aññaṃ tato heṭṭhā chabbidhampi samāpattiṃ hitvā. Saññāvimokkhe parameti
sattasu saññāvimokkhesu uttame ākiñcaññāyatane. Tiṭṭhe nu so tattha
anānuyāyīti so puggalo  tattha ākiñcaññāyatanabrahmaloke avigacchamāno
tiṭṭheyya. Nūti pucchati.
      Niddese avedhamānoti avisajjamāno. 8- Avigacchamānoti viyogaṃ
anāpajjamāno. Anantaradhāyamānoti antaradhānaṃ anāpajjamāno.
Aparihāyamānoti antarāparihānaṃ 9- anāpajjamāno.
@Footnote: 1 cha.Ma. apasāyanaṃ   2 cha.Ma. ayaṃ pāṭho na dissati   3 cha.Ma. tañca    4 cha.Ma. natta...
@5 ka. katheti     6 cha.Ma. ayaṃ pāṭho na dissati   7 cha.Ma. ākāsālambaṇaṃ
@8 cha.Ma. aviccamānoti aviyujjamāno   9 ka. aparihiyamāno antarā parihāpanaṃ

---------------------------------------------------------------------------------------------
page31.
      [41-2]  Athassa bhagavā saṭṭhikappasahassamatthakeva 1- ṭhānaṃ anujānanto
tatiyaṃ 2- gāthamāha. Evaṃ tassa tattha ṭhānaṃ sutvā idānissa sassatucchedabhāvaṃ
pucchanto "tiṭṭhe ce"ti gāthamāha. Tattha pūgampi vassānanti anekesampi 3-
vassānaṃ, gaṇanarāsinti 4- attho. "pūgampi vassānī"tipi pāṭho. Tattha
vibhattibyattayena sāmivacanassa paccattavacanaṃ kātabbaṃ, pūganti vā etassa
bahūnīti attho vattabbo. "pūgānī"ti vāpi paṭhanti, purimapāṭhoyeva sabbasundaro.
Tattheva so sīti siyā vimuttoti so puggalo tatthevākiñcaññāyatane
nānādukkhehi vimutto sītibhāvaṃ patto bhaveyya, nibbānappatto sassato
hutvā tiṭṭheyyāti adhippāyo. Caveka viññāṇaṃ tathāvidhassāti "udāhu
tathāvidhassa viññāṇaṃ anupādāya parinibbāyeyyā"ti ucchedaṃ pucchati,
"paṭisandhiggahaṇatthaṃ vāpi bhaveyyā"ti paṭisandhimpi tassa pucchati.
      Tassa viññāṇaṃ caveyyāti tassa ākiñcaññāyatane uppannassa
viññāṇaṃ cutiṃ pāpuṇeyya. Ucchijjeyyāti ucchedaṃ bhaveyya. Vinasseyyāti
vināsaṃ pāpuṇeyya. Na bhaveyyāti abhāvaṃ gameyya. Upapannassāti paṭisandhivasena
upapannassa.
      [43] Athassa bhagavā ucchedasassataṃ anupagamma tattha upapannassa
ariyasāvakassa anupādāya parinibbānaṃ dassento "acci yathā"ti gāthamāha.
Tattha atthaṃ paletīti atthaṃ gacchati. Na upeti saṅkhanti "asukaṃ nāma disaṃ
gato"ti vohāraṃ na gacchati. Evaṃ munī nāmakāyā vimuttoti evaṃ tattha
uppanno sekkhamuni pakatiyā pubbeva rūpakāyā vimutto, tattha catutthamaggaṃ
nibbattetvā nāmakāyassa 5- pariññātattā puna nāmakāyāpi vimutto
ubhatobhāgavimutto khīṇāsavo hutvā anupādānibbānasaṅkhātaṃ atthaṃ paleti na upeti
saṅkhaṃ "khattiyo vā brāhmaṇo vā"ti evamādikaṃ.
      Niddese khittāti calitā. Ukkhittāti aticalitā. Nunnāti papphotiṭā. 6-
Panunnāti 7- dūrīkatā. Khambhitāti paṭikkamāpitā. Vikkhambhitāti na santike katā.
@Footnote: 1 cha.Ma....matthakaṃyeva  2 cha.Ma. catutthaṃ    3 cha.Ma. anekasaṅkhayampi   4 ka. gaṇanaṃ rāsīti
@5 cha.Ma. dhammakāyassa  6 cha.Ma. papphoṭiyā   7 cha.Ma. paṇunnāti

---------------------------------------------------------------------------------------------
page32.
      [44] Idāni "atthaṃ paletī"ti sutvā tassa yoniso atthamasallakkhento
"atthaṅgato so"ti gāthamāha. Tassattho:- so atthaṅgato udāhu natthi, udāhu ve
sassatiyā sassatabhāvena arogo avipariṇāmadhammo soti evaṃ tamme munī sādhu
byākarohi kiṃkāraṇā? tathā hi te vidito esa dhammoti.
      Niddese niruddhoti nirodhaṃ patto. Ucchinnoti ucchinnasantāno.
Vinaṭṭhoti vināsaṃ patto.
      [45] Athassa bhagavā tathā avattabbataṃ dassento "atthaṅgatassā"ti
gāthamāha. Tattha atthaṅgatassāti anupādāya parinibbutassa. Na pamāṇamatthīti
rūpādippamāṇaṃ natthi. Yena naṃ vajjunti yena rāgādinā taṃ vadeyyuṃ. Sabbesu
dhammesūti sabbesu khandhādidhammesu.
      Niddese adhivacanā 1- cāti sirivaḍḍhako dhanavaḍḍhakotiādayo hi
vacanamattaṃyeva 2- adhikāraṃ katvā pavattā adhivacanā nāma. Adhivacanānaṃ pathā
adhivacanapathā nāma. "abhisaṅkharontīti kho bhikkhave tasmā saṅkhārā"ti 3- evaṃ
niddhāretvā 4- sahetukaṃ katvā vuccamānā abhilāpā nirutti nāma. Niruttīnaṃ
pathā niruttipathā nāma. "takko vitakko saṅkappo"ti 5- evaṃ tena tena
pakārena paññāpanato paññatti nāma. Paññattīnaṃ pathā paññattipathā 6-
nāma. Sesaṃ sabbattha pākaṭameva.
      Evaṃ bhagavā idampi suttaṃ arahattanikūṭeneva desesi, desanāpariyosāne
ca vuttasadisova dhammābhisamayo ahosīti.
                  Saddhammappajjotikāya cūḷaniddesaṭṭhakathāya
                  upasīvamāṇavasuttaniddesavaṇṇanā niṭṭhitā.
                              Chaṭṭhaṃ.
                          -------------
@Footnote: 1 cha.Ma. adhivacanāni     2 ka....matateyeva    3 saṃ.kha. 17/79/71
@4 cha.Ma. niddhāritvā    5 abhi.saṅa. 34/7/22    6 abhi.A. 1/99

---------------------------------------------------------------------------------------------
page33.
                     7. Nandamāṇavasuttaniddesavaṇṇanā
       [46] Sattame nandasutte:- paṭhamagāthāyattho:- loke khattiyādayo
janā ājīvakaniggaṇṭhādike sandhāya "santi loke munayo"ti vadanti. Tayidaṃ kathaṃ
sūti kiṃ nu kho te samāpattiñāṇādinā ñāṇena upapannattā ñāṇūpapannaṃ muni
no vadanti, evaṃvidhaṃ nu vadanti, udāhu ve nānappakārakena lūkhajīvitasaṅkhātena
jīvitenūpapannanti.
      Niddese aṭṭhasamāpattiñāṇena vāti  paṭhamajjhānādiaṭṭhasamāpattisampayuttañāṇena
vā. Pañcābhiññāñāṇena vāti pubbenivāsādijānanañāṇena vā.
      [47] Athassa  bhagavā tadubhayampi paṭikkhipitvā muniṃ dassento "na
diṭṭhiyā"ti gāthamāha.
      [48] Idāni "diṭṭhādīhi suddhī"ti vadantānaṃ vāde kaṅkhāpahānatthaṃ
"ye kecīme"ti pucchati. Tattha anekarūpenāti kotūhalamaṅgalādināpi. Tattha yatā
carantāti tattha sakkāyadiṭṭhiyā guttā viharantā.
      [49] Athassa tathā suddhiabhāvaṃ dīpento bhagavā catutthaṃ gāthamāha.
      [50] Evaṃ "nātariṃsū"ti sutvā idāni yo atāri, taṃ sotukāmo
"ye kecīme"ti pucchati. Athassa bhagavā oghatiṇṇamukhena jātijarātiṇṇe
dassento chaṭṭhaṃ gāthamāha.
      [51] Tattha nivutāti ovuṭā 1- pariyonaddhā. Ye sīdhāti ye su idha,
ettha ca suiti nipātamattaṃ. Taṇhaṃ pariññāyāti tīhi pariññāhi taṇhaṃ
parijānitvā. Sesaṃ sabbattha pubbe vuttanayattā pākaṭameva.
      [52] Evaṃ bhagavā arahattanikūṭeneva desanaṃ niṭṭhāpesi, desanāvasāne
pana nando bhagavato bhāsitaṃ abhinandamāno etābhinandāmīti gāthamāha. Idhāpi
ca pubbe vuttasadiso eva dhammābhisamayo ahosīti.
                  Saddhammappajjotikāya cūḷaniddesaṭṭhakathāya
                   nandamāṇavasuttaniddesavaṇṇanā niṭṭhitā.
                              Sattamaṃ.
@Footnote: 1 ka. ophuṭā

---------------------------------------------------------------------------------------------
page34.
                    8. Hemakamāṇavasuttaniddesavaṇṇanā
      [53] Aṭṭhame  hemakasutte:- ye me pubbe viyākaṃsūti ye bāvariādayo
pubbe mayhaṃ sakaṃ laddhiṃ viyākaṃsu. Huraṃ gotamasāsanāti gotamasāsanato pubbataraṃ.
Sabbantaṃ takkavaḍḍhananti sabbaṃ taṃ kāmavitakkādivaḍḍhanaṃ.
      Ye caññe tassa ācariyāti ye ca aññe tassa bāvariyassa ācare
sikkhāpakā ācariyā. Te sakaṃ diṭṭhinti te ācariyā attano diṭṭhiṃ. Sakaṃ khantinti
attano khamanaṃ. Sakaṃ rucinti attano rocanaṃ. Vitakkavaḍḍhananti kāmavitakkādivitakkānaṃ
uppādanaṃ punappunaṃ pavattanaṃ. Saṅkappavaḍḍhananti kāmasaṅkappādīnaṃ vaḍḍhanaṃ. Imāni
dve padāni sabbasaṅgāhikavasena vuttāni. Idāni kāmavitakkādike sarūpato dassetuṃ
"kāmavitakkavaḍḍhanan"tiādinā nayena nava vitakke dassesi.
      [54] Taṇhānigghātananti taṇhāvināsanaṃ.
      [55-6] Athassa bhagavā taṃ dhammaṃ ācikkhanto "idhā"ti gāthādvayamāha. Tattha
etadaññāya ye satāti etaṃ nibbānaṃ padamaccutaṃ "sabbe saṅkhārā aniccā"tiādinā 1-
nayena vipassantā anupubbena jānitvā ye kāyānupassanāsatiādīhi satā.
Diṭṭhadhammābhinibbutāti viditadhammattā diṭṭhadhammā ca rāgādinibbānena ca
abhinibbutā. Sesaṃ sabbattha pākaṭameva.
      Evaṃ bhagavā idampi suttaṃ arahattanikūṭeneva desesi, desanāpariyosāne
ca pubbasadiso eva dhammābhisamayo ahosīti.
                  Saddhammappajjotikāya cūḷaniddesaṭṭhakathāya
                  hemakamāṇavasuttaniddesavaṇṇanā niṭṭhitā.
                              Aṭṭhamaṃ.
                         --------------
@Footnote: 1 khu.dha. 25/277/64, khu. thera. 26/677/365, abhi. ka. 37/753/441

---------------------------------------------------------------------------------------------
page35.
                 9. Todeyyamāṇavasuttaniddesavaṇṇanā
      [57] Navame todeyyasutte:- vimokkho tassa kīdisoti tassa kīdiso
vimokkho icchitabboti pucchati.
      [58] Idānissa aññavimokkhābhāvaṃ dassento bhagavā dutiyaṃ gāthamāha.
Tattha vimokkho tassa nāparoti tassañño vimokkho natthi.
      [59] Evaṃ "taṇhakkhayo eva vimokkho"ti vuttepi tamatthaṃ asallakkhento
"nirāsaso so uda āsasāno"ti puna pucchati. Tattha uda paññakappīti
udāhu samāpattiñāṇādinā ñāṇena taṇhākappaṃ vā diṭṭhikappaṃ vā kappayati.
      [60] Athassa bhagavā taṃ ācikkhanto catutthaṃ gāthamāha. Tattha kāmabhaveti
kāme ca bhave ca.
      Rūpe nāsiṃsatīti catusamuṭṭhānike rūpārammaṇe chandarāgavasena na pattheti.
Saddādīsupi eseva nayo. Palibodhaṭṭhena rāgo eva kiñcanaṃ rāgakiñcanaṃ
madanaṭṭhena vā. Dosakiñcanādīsupi eseva nayo. Sesaṃ sabbattha pākaṭameva.
      Evaṃ bhagavā idampi suttaṃ arahattanikūṭeneva desesi. Desanāpariyosāne
ca pubbasadiso eva dhammābhisamayo ahosīti.
                  Saddhammappajjotikāya cūḷaniddesaṭṭhakathāya
                 todeyyamāṇavasuttaniddesavaṇṇanā niṭṭhitā.
                              Navamaṃ.
                         ---------------
                    10. Kappamāṇavasuttaniddesavaṇṇanā
      [61] Dasame kappasuttaniddese:- majjhe sarasminti purimapacchima-
koṭipaññāṇābhāvato majjhabhūte saṃsāreti vuttaṃ hoti. Tiṭṭhatanti tiṭṭhamānānaṃ.
Yathāyidaṃ nāparaṃ siyāti yathā idaṃ dukkhaṃ puna na bhaveyya.

---------------------------------------------------------------------------------------------
page36.
      Āgamananti pubbantato idhāgamanaṃ. Gamananti ito paralokagamanaṃ.
Gamanāgamananti tadubhayavasena vuttaṃ. Kālanti maraṇakālaṃ. Gatīti nibbatti. Bhavābhavoti
bhavato bhavo. Cuti cāti bhavato cavanañca. Upapatti  cāti cutassa upapatti ca.
Nibbatti cāti pātubhāvo ca.  bhedo cāti khandhabhedo ca. Jāti  cāti jananañca.
Jarā cāti khandhānaṃ 1- hāni ca. Maraṇañcāti jīvitindriyassa cāgo ca. Purimāpi koṭi
na paññāyatīti pubbāpi koṭi natthi na saṃvijjati. Tathā  pacchimāpi koṭi.
      Ettakā jātiyoti etaparamā jātiyo. Vaṭṭaṃ vattīti saṃsārapavatti. 2-
Tato paraṃ na vattatīti tato uddhaṃ nappavattati. Hevaṃ natthīti evaṃ natthi na
saṃvijjati. Haiti nipāto. Anamataggoyanti ayaṃ saṃsāro aviditakoṭi. 3-
      Avijjānīvaraṇānanti avijjāya āvaritānaṃ. Taṇhāsaññojanānanti
kāmarāgasaṅkhātataṇhābandhanabaddhānaṃ. Sandhāvatanti kāmadhātuyā punappunaṃ dhāvantānaṃ.
Saṃsaratanti rūpārūpadhātuyā saṃsarantānaṃ. Dukkhaṃ paccanubhūtanti kāyikacetasikadukkhaṃ
anubhūtaṃ vinditaṃ. Tibbanti bahalaṃ. Byasananti avuḍḍhi 4- vināso.
Kaṭasīvaḍḍhitunti 5- susānavaḍḍhitaṃ. Alamevāti yuttameva. Sabbasaṅkhāresūti
tebhūmakasaṅkhāresu. 6- Nibbinditunti ukkaṇṭhituṃ. Virajjitunti virāgaṃ
uppādetuṃ. Vimuccitunti mocetuṃ. Vaṭṭaṃ  vattissatīti saṃsārappavattaṃ tebhūmakaṃ
vaṭṭaṃ anāgate pavattissati. Tato paraṃ na vattissatīti tato uddhaṃ anāgate
saṃsārappavattaṃ nappavattissati. Jātibhayeti jātiṃ paṭicca uppajjanakabhaye.
Jarābhayādīsupi eseva nayo.
      [62-3] Athassa bhagavā tamatthaṃ byākaronto uparūpari gāthāyo
abhāsi. Dutiyagāthā vuttatthāyeva. Tatiyagāthāya akiñcananti kiñcanapaṭipakkhaṃ.
Anādānanti ādānapaṭipakkhaṃ, kiñcanādānānaṃ vūpasamanti vuttaṃ hoti. Anāparanti
aparapaṭibhāgasadisavirahitaṃ, seṭṭhanti vuttaṃ hoti.
      [64] Catutthagāthāya na te mārassa paddhagūti 7-  te mārassa paddhacarā 8-
paricārikā sissā 9-  na honti.
@Footnote: 1 cha.Ma. ayaṃ pāṭho na dissati    2 ka. saṃsārappavattaṃ pavatti   3 cha.Ma. aviditaggo
@4 cha.Ma. avaḍḍhi      5 cha.Ma. kaṭasīvaḍḍhitāti    6 cha.Ma....saṃsāresu
@7 ka. paṭṭhagūti     8 ka. paṭṭhacarā    9 ka. pesiyā

---------------------------------------------------------------------------------------------
page37.
      Mahājanaṃ pāse niyojetvā māretīti māro. Akusalakamme niyuttattā
kaṇho. Chasu devalokesu adhipatittā adhipati. Akusalakammānaṃ 1- antaṃ gatattā
antagū. Pāpajanaṃ 2- na muñcatīti namuci. Sativippavāsappamattapuggalānaṃ 3- ñātakoti
pamattabandhu. Sesaṃ sabbattha pākaṭameva.
      Evaṃ bhagavā idampi suttaṃ arahattanikūṭeneva desesi. Desanāpariyosāne
ca pubbasadisova dhammābhisamayo ahosīti.
                  Saddhammappajjotikāya cūḷaniddesaṭṭhakathāya
                   kappamāṇavasuttaniddesavaṇṇanā niṭṭhitā.
                              Dasamaṃ.
                         --------------
                   11. Jatukaṇṇimāṇavasuttaniddesavaṇṇanā
      [65] Ekādasame jatukaṇṇisutte:- sutvānahaṃ vīra akāmakāminti "ahaṃ
itipi so bhagavā"tiādinā 4- nayena vīra kāmānaṃ akāmanato akāmakāmiṃ buddhaṃ
sutvā. Akāmamāgamanti nikkāmaṃ bhagavantaṃ pucchituṃ āgatomhi. Sahajanettāti
sahajātasabbaññutaññāṇacakkhu. Yathātacchanti yathātathaṃ. Brūhi meti puna yācanto
bhaṇati. Yācanto hi sahassakkhattumpi bhaṇeyya, ko pana vādo dvikkhattuṃ.
      Itipi so bhagavā arahaṃ sammāsambuddhoti imesaṃ padānaṃ attho
heṭṭhā vuttova. 5- Vijjāhi pana caraṇena ca sampannattā vijjācaraṇasampanno.
Tattha vijjāti tissopi vijjā aṭṭhapi vijjā. Tisso vijjā bhayabheravasutte 6-
vuttanayeneva veditabbā, aṭṭha ambaṭṭhasutte. 7- Tattha hi vipassanāñāṇena
manomayiddhiyā ca saha cha abhiññā pariggahetvā aṭṭha vijjā vuttā. Caraṇanti
sīlasaṃvaro indriyesu guttadvāratā bhojane mattaññutā jāgariyānuyogo satta
@Footnote: 1 cha.Ma. akusalānaṃ dhammānaṃ    2 ka. mahājanaṃ   3 ka. paggahaṇena
@4 vi. mahāvi. 1/1/1, dī.Sī. 9/157,255,503/49,87,225, Ma.u. 14/342/305,
@saṃ. mahā. 19/997/296       5 ka. vitthāritova
@6 Ma.Ma. 12/34-56/22-31    7 dī.Sī. 9/254-299/254-299

---------------------------------------------------------------------------------------------
page38.
Saddhammā cattāri rūpāvacarajjhānānīti ime paṇṇarasa dhammā veditabbā.
Imeyeva hi paṇṇarasa dhammā yasmā etehi carati ariyasāvako gacchati amataṃ
disaṃ, tasmā "caraṇan"ti vuttā. Yathāha "idha mahānāma ariyasāvako sīlavā
hotī"ti. Sabbaṃ majjhimapaṇṇāsake 1- vuttanayena veditabbaṃ. Bhagavā imāhi
vijjāhi iminā ca caraṇena samannāgato, tena vuccati vijjācaraṇasampannoti.
Tattha vijjāsampadā bhagavato sabbaññutaṃ pūretvā ṭhitā, caraṇasampadā
mahākāruṇikataṃ. So sabbaññutāya sabbasattānaṃ atthānatthaṃ ñatvā mahākāruṇikatāya
anatthaṃ parivajjetvā atthe niyojeti, yathātaṃ vijjācaraṇasampanno. Tenassa
sāvakā supaṭipannā honti, no duppaṭipannā, vijjācaraṇavipannānaṃ 2- sāvakā
attantapādayo 3- viya.
      Sobhanagamanattā sundaraṃ ṭhānaṃ gatattā sammā gatattā sammā ca
gadattā gadattā sugato. Gamanampi hi gatanti vuccati. Tañca bhagavato
sobhanaṃ parisuddhamanavajjaṃ. Kiṃ pana tanti? ariyamaggo. Tena hesa gamanena
khemaṃ disaṃ asajjamāno gatoti sobhanagamanattā sugato. Sundarañcesa ṭhānaṃ
gato amataṃ nibbānanti sundaraṃ ṭhānaṃ gatattāpi sugato. Sammā ca gato tena
tena maggena pahīne kilese puna apaccāgacchanto.  vuttañhetaṃ:-
           "sotāpattimaggena ye kilesā pahīnā, te kilese na puneti na
         pacceti na paccāgacchatīti sugato .pe. Arahattamaggena ye kilesā
         pahīnā, te kilese na puneti na pacceti na paccāgacchatīti
         sugato"ti. 4-
      Sammā vā gato dīpaṅkarapādamūlato pabhuti yāva bodhimaṇḍā tāva
samatiṃsapāramīpūritāya suddhāya 5- sammāpaṭipattiyā sabbalokassa hitasukhameva
karonto sassatucchedaṃ kāmasukhaṃ attakilamathanti ime ca ante anupagacchanto
gatoti sammā gatattāpi sugato. Sammā  cesa gadati yuttaṭṭhānesu yuttameva
vācaṃ bhāsatīti sammā gadattāpi sugato.
@Footnote: 1 Ma.Ma. 13/23/18       2 cha.Ma.....vipannānañahi    3 vi.A. 1/122 (syā)
@4 khu. mahā. 29/180/137, khu. cūḷa. 30/192/99 (syā)   5 cha.Ma. ayaṃ pāṭho na dissati

---------------------------------------------------------------------------------------------
page39.
     Tatridaṃ sādhakasuttaṃ:-
          "yaṃ tathāgato vācaṃ jānāti abhūtaṃ atacchaṃ anatthasañhitaṃ, sā ca
       paresaṃ appiyā amanāpā, na taṃ tathāgato vācaṃ bhāsati. Yampi
       tathāgato vācaṃ jānāti bhūtaṃ tacchaṃ anatthasañhitaṃ, sā ca paresaṃ
       appiyā amanāpā, tampi tathāgato vācaṃ na bhāsati. Yañca kho
       tathāgato vācaṃ jānāti bhūtaṃ tacchaṃ atthasañhitaṃ, sā ca paresaṃ
       appiyā amanāpā, tatra kālaññū  tathāgato hoti tassā vācāya
       veyyākaraṇāya. Yaṃ tathāgato vācaṃ jānāti abhūtaṃ atacchaṃ anatthasañhitaṃ.
       Sā ca paresaṃ piyā manāpā, na taṃ tathāgato vācaṃ bhāsati.
       Yampi tathāgato vācaṃ jānāti bhūtaṃ tacchaṃ anatthasañhitaṃ, sā ca
       paresaṃ piyā manāpā, tampi tathāgato vācaṃ na bhāsati. Yañca kho
       tathāgato vācaṃ jānāti  bhūtaṃ tacchaṃ atthasañhitaṃ, sā ca paresaṃ
       piyā manāpā, tatra kālaññū tathāgato hoti tassā vācāya
       veyyākaraṇāyā"ti. 1-
Evaṃ  sammā gadattāpi sugatoti veditabbo.
      Sabbathā viditalokattā pana lokavidū. So hi bhagavā sabhāvato samudayato
nirodhato nirodhūpāyatoti sabbathā lokaṃ avedi aññāsi paṭivijjhi. Yathāha:-
          "yattha kho āvuso na jāyati na jīyati na mīyati  na cavati na
      upapajjati. Nāhaṃ taṃ gamanena lokassantaṃ ñāteyyaṃ diṭṭheyyaṃ 2-
      patteyyanti vadāmi. Na cāhaṃ āvuso  appatvāva lokassantaṃ
      dukkhassantakiriyaṃ vadāmi. Api cāhaṃ āvuso imasmiṃyeva byāmamatte kaḷevare
      sasaññamhi samanake lokañca paññapemi lokasamudayañca lokanirodhañca
      lokanirodhagāminiñca paṭipadaṃ.
         Gamanena na pattabbo          lokassanto kudācanaṃ
         na ca appatvā lokantaṃ        dukkhā atthi pamocanaṃ.
@Footnote: 1 Ma.Ma. 13/86/64          2 cha.Ma. daṭaṭheyyaṃ

---------------------------------------------------------------------------------------------
page40.
                 Tasmā have lokavidū sumedho
                 lokantagū vusitabrahmacariyo
                 lokassa antaṃ samitāvi ñatvā
                 nāsiṃsatī lokamimaṃ parañcā"ti 1-
      apica:- tayo lokā saṅkhāraloko sattaloko okāsalokoti. Tattha
"eko loko sabbe sattā āhāraṭṭhitikā"ti 2- āgataṭṭhāne saṅkhāraloko
veditabbo. "sassato lokoti vā asassato lokoti vā"ti 3- āgataṭṭhāne
sattaloko.
       "yāvatā candimasūriyā pariharanti disā bhanti virocamānā 4-
        tāva sahassadhā loko         ettha te vattatī vaso"ti 5-
āgataṭṭhāne okāsaloko. Tampi bhagavā sabbathā avedi. Tathāhi "eko
loko sabbe sattā āhāraṭṭhitikā. Dve lokā nāmañca rūpañca. Tayo
lokā tisso vedanā. Cattāro lokā cattāro āhāRā. Pañca lokā
pañcupādānakkhandhā. Cha lokā cha ajjhattikāni āyatanāni. Satta lokā
sattaviññāṇaṭṭhitiyo. Aṭṭha lokā aṭṭha lokadhammā. Nava lokā nava
sattāvāsā. Dasa lokā dasāyatanāni. Dvādasa lokā dvādasāyatanāni.
Aṭṭhārasa lokā aṭṭhārasa dhātuyo"ti 6- ayaṃ saṅkhāralokopi sabbathā vidito.
      Yasmā panesa sabbesampi sattānaṃ āsayaṃ jānāti, anusayaṃ jānāti.
Caritaṃ jānāti, adhimuttiṃ jānāti, apparajakkhe mahārajakkhe tikkhindriye
mudindriye, svākāre dvākāre, suviññāpaye dubbiññāpaye, bhabbe abhabbe
satte jānāti. Tasmāssa sattalokopi sabbathā vidito. Yathā ca sattaloko,
evaṃ okāsalokopi. Tathāhesa ekacakkavāḷaṃ āyāmato ca vitthārato ca
@Footnote: 1 saṃ.sa. 15/107/75, aṅ. catukka. 21/45/54    2 khu. paṭi. 13/112/126
@3 dī.Sī. 9/421/184, Ma. mū. 12/269/230, saṃ.saḷā. 18/749/487 (syā)
@4 ka. virocanā     5 Ma.mū. 12/503/445    6 khu.paṭi. 31/162/186

---------------------------------------------------------------------------------------------
page41.
Yojanānaṃ dvādasa satasahassāni catutiṃsa satāni ca paññāsañca yojanāni.
Parikkhepato:-
           sabbaṃ satasahassāni       chattiṃsa parimaṇḍalaṃ
           dasa ceva sahassāni      aḍḍhuḍḍhāni satāni ca.
Tattha:-
           duve satasahassāni       cattāri nahutāni ca
           ettakaṃ bahalattena      saṅkhātāya vasundhaRā.
Tassāyeva sandhārakaṃ:-
           cattāri satasahassāni     aṭṭheva nahutāni ca
           ettakaṃ bahalattena      jalaṃ vāte patiṭṭhitaṃ.
Tassāpi sandhārako:-
           nava satasahassāni        māluto nabhamuggato
           saṭṭhi ceva sahassāni     esā lokassa saṇṭhiti.
Evaṃ saṇṭhite cettha yojanānaṃ:-
           caturāsīti sahassāni      ajjhogāḷho mahaṇṇave
           accuggato tāvadeva     sineru pabbatuttamo.
           Tato upaḍḍhupaḍḍhena      pamāṇena yathākkamaṃ
           ajjhogāḷhuggatā dibbā  nānāratanacittitā.
           Yugandharo isindharo 1-   karavīko sudassano
           nemindharo vinatako      assakaṇṇo giribrahā.
           Ete satta mahāselā   sinerussa samantato
           mahārājānamāvāsā     devayakkhanisevitā.
           Yojanānaṃ satānucco     himavā pañca pabbato
           yojanānaṃ sahassāni      tīṇi āyāmavitthato. 2-
@Footnote: 1 cha.Ma. īsadharo      2 cha.Ma. āyata....

---------------------------------------------------------------------------------------------
page42.
           Caturāsītisahassehi       kūṭehi paṭimaṇḍito
           tipañcayojanakkhandha-      parikkhepā nagavhayā.
           Paññāsayojanakkhandha-     sākhāyāmā samantato
           satayojanavitthiṇṇā       tāvadeva ca uggatā
           jambū yassānubhāvena     jambudīpo pakāsito. 1-
      Yañcetaṃ jambuyā pamāṇaṃ, etadeva asurānaṃ cittapāṭaliyā, garuḷānaṃ
simbalirukkhassa, amaragoyāne kadambassa, uttarakurūsu kapparukkhassa,  pubbavidehe
sirīsassa, tāvatiṃsesu pāricchattakassāti tenāhu porāṇā:-
          "pātali simbalī jambū      devānaṃ pārichattako
           kadambo kapparukkho ca    sirīsena bhavati sattamaṃ.
           Dveasītisahassāni       ajjhogāḷho mahaṇṇave
           accuggato tāvadeva     cakkavāḷasiluccayo
           parikkhipitvā taṃ sabbaṃ     lokadhātumayaṇṭhito"ti. 1-
      Tattha candamaṇḍalaṃ ekūnapaññāsayojanaṃ, sūriyamaṇḍalaṃ paññāsayojanaṃ,
tāvatiṃsabhavanaṃ dasasahassayojanaṃ, tathā asurabhavanaṃ avīcimahānirayo jambudīpo ca.
Amaragoyānaṃ sattasahassayojanaṃ. Tathā pubbavideho. Uttarakuru aṭṭhasahassayojano.
Ekameko cettha mahādīpo pañcasatapañcasataparittadīpaparivāro. Taṃ sabbampi
ekaṃ cakkavāḷaṃ ekā lokadhātu. Tadantaresu lokantarikanirayā. Evaṃ anantāni
cakkavāḷāni anantā lokadhātuyo bhagavā anantena buddhañāṇena avedi
aññāsi paṭivijjhi. Evamassa okāsalokopi sabbathā vidito.  evampi sabbathā
viditalokattā lokavidū.
      Attano pana guṇehi visiṭṭhatarassa kassaci abhāvato natthi
etassa uttaroti anuttaro. Tathāhesa sīlaguṇenāpi sabbalokaṃ abhibhavati
samādhipaññāvimuttivimuttiñāṇadassanaguṇenapi. Sīlaguṇenāpi asamo asamasamo
@Footnote: 1 vi. suddhi. 1/263, vi. A. 1/125-6 (syā), abhi. A. 1/356-7

---------------------------------------------------------------------------------------------
page43.
Appaṭimo appaṭibhāgo appaṭipuggalo .pe. Vimuttiñāṇadassanaguṇenāpi. Yathāha:-
"na kho panāhaṃ passāmi sadevake loke .pe. Sadevamanussāya attanā
sīlasampannataran"ti. 1- Vitthāro.
      Evaṃ aggappasādasuttādīni 2- "na me ācariyo atthī"tiādinā 3-
gāthāyo ca vitthāretabbā.
      Purisadamme sāretīti purisadammasārathi, dameti vinetīti vuttaṃ hoti.
Tattha purisadammāti adantā dametuṃ yuttā tiracchānapurisāpi manussapurisāpi
amanussapurisāpi. Tathā hi bhagavatā tiracchānapurisāpi apalālo nāgarājā
cūḷodaro mahodaro aggisikho dhūmasikho aravāḷo nāgarājā dhanapālako hatthīti
evamādayo damitā nibbisā katā, saraṇesu ca sīlesu ca patiṭṭhāpitā.
Manussapurisāpi saccakanigaṇṭhaputtaambaṭṭhamāṇavapokkharasātisoṇadantakūṭadantādayo.
Amanussapurisāpi āḷavakasūcilomakharalomayakkhasakkadevarājādayo damitā vinītā
vicitrehi vinayūpāyehi. "ahaṃ kho kesi purisadamme saṇhenapi vinemi, pharusenapi
vinemi. Saṇhapharusenapi vinemī"ti idaṃ cettha suttaṃ 4- vitkāretabbaṃ. Apica
bhagavā visuddhasīlādīnaṃ paṭhamajjhānādīni sotāpannādīnañca uttarimaggapaṭipadaṃ
ācikkhanto dantepi dametiyeva.
      Atha vā anuttaro purisadammasārathīti ekamevidaṃ atthapadaṃ. Bhagavā hi
tathā purisadamme sāreti, yathā ekapallaṅkeneva nisinnā aṭṭha disā
asajjamānā dhāvanti. Tasmā "anuttaro purisadammasārathī"ti vuccati.
"hatthidamakena bhikkhave hatthi dammo sārito ekaṃyeva disaṃ dhāvatī"ti
idañcettha suttaṃ vitthāretabbaṃ.
      Vīriyavāti ariyamaggena sabbapāpakehi virato. Pahūti pabhū. Visavīti
parasantāne vīriyuppādako. Alamattoti samatthacitto.
@Footnote: 1 saṃ. sa. 15/173/168, aṅ. catukka. 21/21/24
@2 aṅ. catukka. 21/34/39, khu.iti. 25/90/307
@3 vi. mahā. 4/11/11, Ma.mū. 12/285/246, abhi. ka. 37/405/245
@4 aṅ. catukka. 21/111/128

---------------------------------------------------------------------------------------------
page44.
      Viratoti ariyamaggena 1- sabbapāpakehi virato. 1- Ariyamaggeneva viratattā
āyatiṃ appaṭisandhiko. Sabbapāpakehi nirayadukkhamaticcāti āyatiṃ appaṭisandhitāya
nirayadukkhaṃ aticca ṭhito. Vīriyavāsoti vīriyaniketo. So vīriyavāti so khīṇāsavo
"vīriyavā"ti vattabbataṃ arahati. Padhānavā vīro tādīti imāni panassa thutivacanāni.
So hi padhānavā maggajjhānappadhānena, vīro kilesārividdhaṃsanasamatthatāya, tādi
nibbikāratāya. Pavuccate tathattāti tathārūpo "vīriyavā"ti pavuccati.
      Te kāmakāminoti ete rūpādivatthukāme icchantā. Rāgarāginoti
rāgena rañjitā. Saññāsaññinoti rāgasaññāya saññino. Na kāme
kāmetīti rūpādivatthukāme na pattheti. Akāmoti kāmehi virahito. Nikkāmoti
nikkhantakāmo.
      Sabbaññutaññāṇanti tiyaddhagataṃ sabbaṃ neyyapathaṃ jānātīti sabbaññū,
tassa bhāvo sabbaññutā,  sabbaññutā eva ñāṇaṃ sabbaññutaññāṇaṃ,
sabbaññutaññāṇasaṅkhātaṃ nettañca vāsanāya saha kilese parājetvā jitattā
jinabhāvo ca apubbaṃ acarimaṃ  apure apacchā ekasmiṃ khaṇe ekasmiṃ kāle
uppannā 2- pubbantato uddhaṃ pannāti uppannā. 3-
      [66] Tejī tejasāti tejena samannāgato tejasā abhibhuyya. Yamahaṃ
vijaññaṃ jātijarāya idha vippahānanti yamahaṃ jātijarāya pahānabhūtaṃ dhammaṃ
idheva jāneyyaṃ.
      Jagatīti paṭhavī. Sabbaṃ ākāsagatanti sakalaṃ ākāse pavattaṃ patthaṭaṃ.
Tamagatanti tamameva tamagataṃ andhakāraṃ yathā gūthagataṃ muttagatanti. Abhivihaccāti
nāsetvā. Andhākāraṃ vidhamitvāti cakkhuviññāṇuppattinivārakaṃ 4- andhakāraṃ
padāletvā. 5- Ālokaṃ dassayitvāti sūriyālokaṃ dassayitvā. Ākāseti ajaṭākāse.
Antalikkheti antaradhātusamatthe tucchokāse. Gamanapatheti 6- devatānaṃ gamanamagge
@Footnote: 1-1 cha.Ma. ime pāṭhā na dissanti   2 cha.Ma. uppanno   3 cha.Ma. pannoti uppanno
@4 ka....nivāraṇaṃ   5 cha.Ma. palāpetvā   6 cha.Ma. tagaṇapatheti

---------------------------------------------------------------------------------------------
page45.
Gacchati. Sabbaṃ abhisaṅkhārasamudayanti sakalaṃ kammaṃ samudayaṃ uppādaṃ, taṇhanti
attho. Kilesatamaṃ avijjandhakāraṃ vidhamitvāti kilesatamasaṅkhātaṃ aññāṇaṃ
avijjandhakāraṃ nīharitvā nāsetvā. Ñāṇālokanti paññālokaṃ dassayitvā.
Vatthukāme parijānitvāti rūpādivatthukāme ñātatīraṇapariññāya jānitvā.
Kilesakāme pahāyāti upatāpanasaṅkhāte kilesakāme pahānapariññāya pajahitvā.
      [67] Athassa bhagavā taṃ dhammaṃ ācikkhanto uparūpari gāthāyo abhāsi.
Tattha nekkhammaṃ daṭṭhu khematoti nibbānañca nibbānagāminiñca paṭipadaṃ
"kheman"ti disvā. Uggahitanti taṇhāvasena diṭṭhivasena gahitaṃ. Nirattaṃ vāti
nirassitabbaṃ vā, muñcitabbanti vuttaṃ hoti. Mā te vijjitthāti mā te ahosi.
Kiñcananti rāgādikiñcanaṃ, tampi te mā vijjittha.
       Muñcitabbanti muñcitvā na puna gahetabbaṃ. Pajahitabbanti vajjitabbaṃ. 1-
Vinodetabbanti khipitabbaṃ. Byantīkātabbanti vigatantaṃ kātabbaṃ. Anabhāvaṃ
gametabbanti anu anu abhāvaṃ gametabbaṃ.
      [68-9] Pubbeti atīte saṅkhāre ārabbha uppannakilesā. 2-
Brāhmaṇāti bhagavā jatukaṇṇiṃ ālapati. Sesaṃ sabbattha pākaṭameva.
      Evaṃ bhagavā idampi suttaṃ arahattanikūṭeneva desesi. Desanāpariyosāne
ca pubbasadiso eva dhammābhisamayo ahosīti.
                  Saddhammappajjotikāya cūḷaniddesaṭṭhakathāya
                  jatukaṇṇimāṇavasuttaniddesavaṇṇanā niṭṭhitā.
                            Ekādasamaṃ.
                         ---------------
                   12. Bhadrāvudhamāṇavasuttaniddesavaṇṇanā
      [70] Dvādasame bhadrāvudhasutte:- okañjahanti ālayaṃ jahaṃ.
Taṇhacchidanti taṇhākāyacchidaṃ. Anejanti lokadhammesu nikkampaṃ. Nandiñjahanti
anāgatarūpādi patthanājahaṃ. Ekā eva hi sā taṇhā, thutivasena idha
@Footnote: 1 cha.Ma. vihitabbanti cajitabbaṃ      2 ka. uppajjana...

---------------------------------------------------------------------------------------------
page46.
Nānappakārato vuttā. Kappañjahanti duvidhaṃ kappajahaṃ. Abhiyāceti ativiya yācāmi.
Sutvāna nāgassa apanamissanti itoti nāgassa tava bhagavato vacanaṃ sutvā ito
pāsāṇakacetiyato bahujanā pakkamissantīti adhippāyo.
      Ye upāyupādānāti taṇhādiṭṭhīhi upagantvā gahitā. Cetaso adhiṭṭhānāti
citte patiṭṭhitā. Abhinivesānusayāti adhiṭṭhahitvā 1-  āgantvā sayitā.
      [71] Janapadehi saṅgatāti aṅgādīhi janapadehi idha samāgatā.
Viyākarohīti dhammaṃ desehi.
      Saṅgatāti ete khattiyādayo ekībhūtā. Samāgatāti vuttappakārehi
janapadehi āgatā. Samohitāti rāsībhūtā. Sannipatitāti aviyogā. 2-
      [72] Athassa āsayānulomena dhammaṃ desento bhagavā uparūpari gāthāyo abhāsi. Tattha
ādānataṇhanti rūpādīnaṃ ādāyikaṃ gahaṇataṇhaṃ, taṇhupādānanti vuttaṃ hoti. Yaṃ yaṃ
hi lokasmiṃ upādiyantīti etesu upādādibhedesu 3- yaṃ yaṃ gaṇhanti. Teneva
māro anveti jantunti teneva upādānapaccayanibbattakammābhisaṅkhāranibbattavasena
paṭisandhikkhandhamāro 4- taṃ sattaṃ anugacchati.
      [73] Tasmā pajānanti tasmā etamādīnavaṃ aniccādivasena vā
saṅkhāre pajānanto. Ādānasatte iti pekkhamāno, pajaṃ imaṃ maccudheyye
visattanti ādātabbaṭṭhena ādānesu rūpādīsu satte sabbaloke imaṃ pajaṃ
maccudheyya laggaṃ pekkhamāno, ādānasatte vā ādānābhiniviṭṭhe puggale
ādānasaṅgahetuñca imaṃ pajaṃ maccudheyya laggaṃ tato vītikkamituṃ asamatthaṃ 5- iti
pekkhamāno kiñcanaṃ sabbaloke na upādiyethāti. Sesaṃ sabbattha pākaṭameva.
      Evaṃ bhagavā idampi suttaṃ arahattanikūṭeneva desesi. Desanāpariyosāne
ca pubbasadiso eva dhammābhisamayo ahosīti.
                  Saddhammappajjotikāya cūḷaniddesaṭṭhakathāya
                 bhadrāvudhamāṇavasuttaniddesavaṇṇanā niṭṭhitā.
                             Dvādasamaṃ.
@Footnote: 1 cha.Ma. patiṭṭhahitvā    2 cha.Ma. adhiyogā   3 cha.Ma. uddhādibhedesu
@4 ka. paṭisandhikkhaṇe māro     5 ka. samatthaṃ

---------------------------------------------------------------------------------------------
page47.
                    13. Udayamāṇavasuttaniddesavaṇṇanā
      [74] Terasame udayasutte:- aññāvimokkhanti aññānubhāvanijjhānaṃ
taṃ 1- vimokkhaṃ pucchati.
      Paṭhamenapi jhānena jhāyīti vitakkavicārapītisukhacittekaggatāsampayuttena
pañcaṅgikena paṭhamajjhānena jhāyatīti jhāyī. Dutiyenāti pītisukhacittekaggatā-
sampayuttena. Tatiyenāti sukhacittekaggatāsampayuttena. Catutthenāti
upekkhācittekaggatāsampayuttena. Savitakkasavicārenapi jhānena jhāyīti
catukkanayapañcakanayesu paṭhamajjhānena savitakkasavicārenapi jhānena jhāyatīti jhāyī.
Avitakkavicāramattenāti pañcakanaye dutiyena jhānena. Avitakkaavicārenāti
dutiyatatiyādiavasesajjhānena. Sappītikenāti pītisampayuttena dukatikajjhānena.
Nippītikenāti pītivirahitena tadavasesajjhānena. Sātasahagatenāti sukhasahagatena
tikacatukkajjhānena. Upekkhāsahagatenāti catukkapañcamena. 2- Suññatenapīti
suññatavimokkhasampayuttena. Animittenapīti aniccanimittaṃ dhuvanimittaṃ
attanimittañca 3- ugghāṭetvā paṭiladdhena animittenapi jhānena jhāyatīti jhāyī.
Appaṇihitenapīti maggāgamanavasena paṇidhiṃ sodhetvā pariyādiyitvā phalasamāpattivasena
appaṇihitenapi. Lokiyenapīti lokiyena paṭhamadutiyatatiyacatutthena.
      Lokuttarenapīti teneva lokuttarasampayuttena. Jhānaratoti jhānesu abhirato.
Ekattamanuyuttoti ekattaṃ ekībhāvaṃ anuyutto payutto. Sadatthagarukoti sakatthagaruko,
kakārassāyaṃ dakāro kato. Sadatthoti ca arahattaṃ veditabbaṃ. Taṃ hi
attūpanibaddhaṭṭhena attānaṃ avijahanaṭṭhena attano paramatthaṭṭhena ca
attano atthattā sakatthoti vuccati. Phalasamāpattisamāpajjanavasena sakatthagaruko,
"nibbānagaruko"ti eke. Arajoti nikkileso. Virajoti vigatakileso. Nirajoti
apanītakileso, "vitarajo"tipi pāṭho, soyevattho. Rajāpagatoti kilesehi dūrībhūto.
Rajavippahīnoti kilesappahīno.  rajavippayuttoti kilesehi mutto.
@Footnote: 1 ka. aññānubhāvanipphattaṃ   2 ka. catutthapañcamena    3 cha.Ma. animittañca

---------------------------------------------------------------------------------------------
page48.
      Pāsāṇake cetiyeti pāsāṇapiṭṭhe pārāyanasuttantadesitaṭṭhāne.
Sabbossukkapaṭippassaddhattāti sabbesaṃ kilesaussukkānaṃ paṭippassaddhattā,
nāsitattā āsīno.
      Kiccākiccanti "idaṃ kattabbaṃ, idaṃ na kattabban"ti evaṃ manasā
cintetabbaṃ. Karaṇīyākaraṇīyanti kāyadvārena pavattaṃ 1- idaṃ karaṇīyaṃ, idaṃ na
karaṇīyanti evaṃ karaṇīyākaraṇīyaṃ. Pahīnanti vissaṭṭhaṃ. Vasippattoti paguṇabhāvaṃ
patto.
      [75] Atha bhagavā yasmā udayo catutthajjhānalābhī, tasmāssa
paṭiladdhajjhānavasena nānappakārato aññāvimokkhaṃ dassento uparūpari gāthāyo
āha. Tattha pahānaṃ kāmacchandānanti yadidaṃ paṭhamajjhānaṃ nibbattentassa
kāmacchandappahānaṃ, tampi aññāvimokkhaṃ 2- brūmi. Evaṃ sabbapadāni yojetabbāni.
      Yā cittassa akallatāti 3- cittassa gilānabhāvo. Gilāno hi akallakoti
vuccati. Vinayepi vuttaṃ "nāhaṃ bhante akallako"ti. 4- Akammaññatāti
cittagelaññasaṅkhātova akammaññatākāro. Olīyanāti olīyanākāro, iriyāpathikacittaṃ
hi iriyāpathaṃ sandhāretuṃ asakkontaṃ rukkhe vagguli viya khīle laggitaphāṇitavārako
viya ca olīyati, tassa taṃ ākāraṃ sandhāya "olīyanā"ti vuttaṃ.
Dutiyapadaṃ upasaggavasena vaḍḍhitaṃ. Līnanti 5- avipphārikatāya paṭikuṭitaṃ. 6-
Itare dve ākārabhāvaniddesā. Thinanti sappipiṇḍo viya avipphārikatāya
ghanabhāvena ṭhitaṃ. Thiyanāti ākāraniddeso. Thiyitabhāvo thiyitattaṃ. Avipphāravaseneva
thaddhatāti attho. 7-
      [76] Upekkhāsatisaṃsuddhanti catutthajjhānaupekkhāsatīhi saṃsuddhaṃ.
Dhammatakkapurejavanti iminā tasmiṃ catutthajjhānavimokkhe ṭhatvā jhānaṅgāni 8-
visesitvā 9-
@Footnote: 1 cha.Ma. avassaṃ   2 aññāvimokkhanti   3 cha.Ma. akalyatāti
@4 vi. mahāvi. 1/151/84-5    5 cha.Ma. līnāti   6 ka. paṭikujjitaṃ
@7 abhi.A. 1/435     8 Sī., ka. ṭhitajhānaṅgāni   9 cha.Ma. vipassitvā

---------------------------------------------------------------------------------------------
page49.
Atigataṃ arahattavimokkhaṃ vadati. Arahattavimokkhassa hi maggasampayuttasammā-
saṅkappādibhedo dhammatakko purejavo hoti. Tenāha "dhammatakkapurejavan"ti.
Avijjāya pabhedananti etameva ca aññāvimokkhaṃ avijjāpabhedanasaṅkhātaṃ
nibbānaṃ nissāya jātattā kāraṇopacārena "avijjāya pabhedanan"ti brūmīti.
      Yā catutthe jhāne upekkhāti ettha upapattito ikkhatīti upekkhā,
samaṃ passati apakkhapatitā hutvā passatīti attho. Upekkhanāti ākāraniddeso.
Ajjhupekkhanāti upasaggavasena padaṃ vaḍḍhitaṃ. Cittasamathoti 1- cittassekaggabhāvo.
Cittappavattitāti 2- cittassa ūnātirittavajjitabhāvo. Majjhattatāti cittassa
majjhe ṭhitabhāvo.
      [77] Evaṃ avijjāpabhedavacanena vuttaṃ nibbānaṃ sutvā "taṃ kissa
vippahānena vuccatī"ti pucchanto "kiṃsu saññojano"ti gāthamāha. Tattha
kiṃsu saññojanoti kiṃ saññojano. Vicāraṇanti vicāraṇakāraṇaṃ. 3- Kissassa
vippahānenāti kiṃnāmakassa assa dhammassa vippahānena.
      [78] Athassa bhagavā tamatthaṃ byākaronto "nandisaññojano"ti
gāthamāha. Tattha vitakkassāti kāmavitakkādiko vitakko assa.
      [79] Idāni tassa nibbānassa maggaṃ pucchanto "kathaṃ satassā"ti
gāthamāha. Tattha viññāṇanti abhisaṅkhāraviññāṇaṃ.
      [80] Athassa maggaṃ kathento bhagavā "ajjhattañcā"ti gāthamāha.
Tattha evaṃ satassāti evaṃ satassa sampajānassa. Sesaṃ sabbattha pākaṭameva.
      Evaṃ bhagavā idampi suttaṃ arahattanikūṭeneva desesi.  desanāpariyosāne
ca pubbasadisova dhammābhisamayo ahosīti.
                  Saddhammappajjotikāya cūḷaniddesaṭṭhakathāya
                   udayamāṇavasuttaniddesavaṇṇanā niṭṭhitā.
                             Terasamaṃ.
@Footnote: 1 cha.Ma. cittasamatāti   2 cha.Ma. cittappassaddhatāti    3 ka. vicārakaraṇaṃ

---------------------------------------------------------------------------------------------
page50.
                   14. Posālamāṇavasuttaniddesavaṇṇanā
      [81] Cuddasame posālasutte:- yo atītaṃ ādisatīti yo bhagavā
attano ca paresañca "ekampi jātin"tiādibhedaṃ atītaṃ ādisati.
      Ekampi jātinti ekampi paṭisandhimūlakaṃ cutipariyosānaṃ ekabhavapariyāpannaṃ
khandhasantānaṃ. Esa nayo dvepi jātiyotiādīsu. Anekepi saṃvaṭṭakappetiādīsu
pana parihāyamāno kappo saṃvaṭṭakappo, tadā sabbesaṃ brahmaloke sannipatanato. 1-
Vivaṭṭamāno 2- kappo vivaṭṭakappo, tadā brahmalokato sattānaṃ vivaṭṭanato. Tattha
saṃvaṭṭena saṃvaṭṭaṭṭhāyī gahito hoti tammūlakattā, vivaṭṭena ca vivaṭṭaṭṭhāyī.
Evaṃ hi sati yāni tāni. "cattārīmāni bhikkhave kappassa asaṅkhyeyyāni,
katamāni cattāri? saṃvaṭṭo saṃvaṭṭaṭṭhāyī vivaṭṭo vivaṭṭaṭṭhāyī"ti 3-
vuttāni, tāni pariggahitāni honti. Saṃvaṭṭakappe vivaṭṭakappeti ca kappassa
addhaṃ gahetvā vuttaṃ. Saṃvaṭṭavivaṭṭakappeti sakalakappaṃ gahetvā vuttaṃ. Kathaṃ
anussaratīti ce? amutrāsintiādinā nayena. Tattha amutrāsinti amumhi
saṃvaṭṭakappe amumhi bhave vā yoniyā vā gatiyā vā viññāṇaṭṭhitiyā vā
sattāvāse vā sattanikāye vā āsiṃ. Evannāmoti tisso vā pusso 4- vā.
Evaṃgottoti kaccāno vā kassapo vā. Idamassa atītabhave attano
nāmagottānussaraṇavasena vuttaṃ. Sace pana tasmiṃ kāle attano vaṇṇasampattiṃ
vā lūkhappaṇītajīvitabhāvaṃ vā sukhadukkhabahulataṃ vā appāyukadīghāyukabhāvaṃ vā
anussaritukāmo, tampi anussaratiyeva. Tenāha "evaṃvaṇṇo evamāyupariyanto"ti.
Tattha evaṃvaṇṇoti odāto vā sāmo vā. Evamāhāroti sālimaṃsodanāhāro
vā pavattaphalabhojano vā. Evaṃsukhadukkhapaṭisaṃvedīti anekappakārena kāyikacetasikānaṃ
sāmisanirāmisādippabhedānaṃ vā sukhadukkhānaṃ paṭisaṃvedī. Evamāyupariyantoti evaṃ
vassasataparamāṇāyupariyanto vā caturāsītikappasahassaparamāyupariyanto vā.
@Footnote: 1 Ma. paṭisandhivattanato     2 cha.Ma. vaḍḍhamāno
@3 aṅ. catukka. 21/156/162       4 cha.Ma. phusso

---------------------------------------------------------------------------------------------
page51.
      So tato cuto amutra udapādinti so ahaṃ tato bhavato yonito
gatito viññāṇaṭṭhitito sattāvāsato sattanikāyato vā cuto puna amukasmiṃ
nāma bhave yoniyā gatiyā viññāṇaṭṭhitiyā sattāvāse sattanikāye vā
udapādiṃ. Tatrāpāsinti atha vā 1- tatrāpi bhave yoniyā gatiyā viññāṇaṭṭhitiyā
sattāvāse sattanikāye vā puna ahosiṃ. Evannāmotiādi vuttanayameva.
      Apica:- yasmā amutrāsinti idaṃ anupubbena ārohantassa yāvadicchakaṃ
anussaraṇaṃ. So tato cutoti paṭinivattantassa paccavekkhaṇaṃ. Tasmā idhūpapannoti
imissā idhūpapattiyā anantaramevassa upapatiṭṭhānaṃ sandhāya amutra udapādinti
idaṃ vuttanti veditabbaṃ. Tatrāpāsinti evamādi panassa tatrā imissā
upapattiyā antare upapattiṭṭhāne nāmagottādīnaṃ anussaraṇadassanaṭṭhaṃ vuttaṃ.
So tato cuto idhūpapannoti svāhaṃ tato anantarūpāpattiṭṭhānato cuto idha
amukasmiṃ nāma khattiyakule vā brāhmaṇakule vā nibbatto.
      Itīti evaṃ. Sākāraṃ sauddesanti nāmagottavasena sauddesaṃ, vaṇṇādivasena
sākāraṃ. Nāmagottena hi satto "tisso kassapo"ti uddisiyati,
vaṇṇādīhi "sāmo odāto"ti nānattato paññāyati. Tasmā nāmagottaṃ
uddeso, itare ākārāti. Pubbenivāsanti pubbe atītajātīsu nivuṭṭhakkhandhā
pubbenivāso. Nivuṭṭhāti ajjhāvuṭṭhā anubhūtā 2- attano santāne
uppajjitvā niruddhā, nivuṭṭhadhammā vā. Nivuṭṭhāti gocaranivāsena nivuṭṭhā,
attano viññāṇena viññātā paricchinnā, paraviññāṇena viññātāpi vā
chinnavaṭumakānussaraṇādīsu. Te buddhānaṃyeva labbhanti. Taṃ pubbenivāsaṃ ādisati
katheti. Paresaṃ atītanti aññesaṃ parapuggalānaṃ pubbenivāsaṃ ekampi jātintiādinā
nayena ādisati. 3-
      Mahāpadāniyasuttantanti mahāpurisānaṃ apadānaniyuttaṃ mahāpadānasuttaṃ. 4-
Mahāsudassaniyanti mahāsudassanassa sampattiyuttaṃ mahāsudassanasuttaṃ. 5-
Mahāgovindiyasuttantanti mahāgovindabrāhmaṇassa apadānaniyuttaṃ
mahāgovindasuttaṃ. 6-
@Footnote: 1 cha.Ma. atha   2 cha.Ma. anubhūto   3 vi.A. 1/180, visuddhi. 2/253 (syā)
@4 dī.mahā. 10/1/1   5 dī. mahā. 10/241   6 dī. mahā. 10/293/189

---------------------------------------------------------------------------------------------
page52.
Māghadeviyasuttantanti maghadevassa rañño apadānaniyuttaṃ maghadevasuttaṃ. 1-
Satānusāriñāṇaṃ hotīti pubbenivāsānussatisampayuttañāṇaṃ hoti.
      Yāvatakaṃ ākaṅkhatīti yattakaṃ ñātuṃ icchati, tattakaṃ jānissāmīti ñāṇaṃ
pesesi. Athassa dubbalapattapuṭe pakkhandanārāco viya appaṭihataṃ anivāritaṃ
ñāṇaṃ gacchati. Tena yāvatakaṃ ākaṅkhati, tāvatakaṃ anussarati. Bodhijanti bodhiyā
mūle jātaṃ. Ñāṇaṃ uppajjatīti catumaggañāṇaṃ uppajjati. Ayamantimā jātīti
tena ñāṇena jātimūlassa pahīnattā puna "ayamantimā jāti, natthi dāni
punabbhavo"ti 2- aparampi ñāṇaṃ uppajjati. Indriyaparopariyattañāṇanti ettha
upari "sattānan"ti padaṃ idheva āharitvā sattānaṃ indriyaparopariyattañāṇanti
yojetabbaṃ. Parāni ca aparāni ca "parāparānī"ti vattabbe sandhivasena
rokāraṃ katvā "paroparānī"ti vuccati. Paroparānaṃ bhāvo paropariyaṃ,
paropariyameva paropariyattaṃ, veneyyasattānaṃ saddhādīnaṃ pañcannaṃ
indriyānaṃ paropariyattaṃ indriyaparopariyattaṃ, indriyaparopariyattassa ñāṇaṃ
indriyaparopariyattañāṇaṃ, indriyānaṃ uttamānuttamabhāvañāṇanti attho.
"indriyavarovariyattañāṇan"tipi pāṭho, varāni ca avariyāni ca varovariyāni.
Varovariyānaṃ bhāvo varovariyattanti yojetabbaṃ. Avariyānīti ca uttamānīti attho.
Atha vā:- parāni ca oparāni ca paroparāni, tesaṃ bhāvo paropariyattanti
yojetabbaṃ. Oparānīti ca orānīti vuttaṃ hoti, lāmakānīti attho
"paroparā yassa samecca dhammā"tiādīsu viya. 3- "indriyaparopariyatte
ñāṇan"ti bhummavacanenāpi pāṭho. 4-
      Tathāgatassāti yathā vipassiādayo pubbakā isayo āgatā, tathā
āgatassa. Yathā ca te gatā, tathā gatassa. Tathāgatabalanti, aññehi
asādhāraṇaṃ tathāgatasseva balaṃ. Yathā vā pubbabuddhānaṃ balaṃ puññussayasampattiyā
āgataṃ, tathā āgatabalantipi attho. Tattha duvidhaṃ tathāgatassa balaṃ kāyabalañca
@Footnote: 1 Ma.Ma. 13/308-15/288-96     2 dī. mahā. 10/31/13
@3 aṅ. catukka. 21/5/7, khu.su. 25/480/424    4 paṭisaṃ.A. 1/62

---------------------------------------------------------------------------------------------
page53.
Ñāṇabalañca. Tesu kāyabalaṃ hatthikulānusārena veditabbaṃ. Vuttañhetaṃ
porāṇehi:-
          "kāḷāvakañca gaṅgeyyaṃ     paṇḍaraṃ tambapiṅgalaṃ
           gandhamaṅgalahemañca        uposathacchaddantime dasā"ti. 1-
       Yadetaṃ pakatihatthiggaṇanāya hatthīnaṃ koṭisahassassa purisagaṇanāya dasannaṃ
purisakoṭisahassānaṃ balaṃ hoti, idaṃ tāva tathāgatassa kāyabalaṃ. Ñāṇabalaṃ pana
mahāsīhanāde 2- āgataṃ dasabalañāṇaṃ catuvesārajjañāṇaṃ aṭṭhasu parisāsu
akampanañāṇaṃ catuyoniparicchedakañāṇaṃ pañcagatiparicchedakañāṇaṃ saṃyuttake 3-
āgatāni tesattati ñāṇāni sattasattati ñāṇāni evaṃ aññānipi anekāni
ñāṇasahassāni, etaṃ ñāṇabalaṃ nāma. Idhāpi ñāṇabalameva adhippetaṃ,
ñāṇañhi akampiyaṭṭhena upatthambhakaṭṭhena ca balanti 4- vuttaṃ.
      Sattānaṃ āsayānusaye ñāṇanti ettha rūpādīsu khandhesu chandarāgena
sattā visattāti sattā. Vuttañhetaṃ bhagavatā:-
             "rūpe kho rādha yo chando yo rāgo yā nandī yā
         taṇhā, tatra satto tatra visatto, tasmā `satto'ti vuccati.
         Vedanāya. Saññāya. Saṅkhāresu. Viññāṇe yo chando yo rāgo
         yā nandī yā taṇhā, tatra satto tatra visatto, tasmā
         `satto'ti vuccatī"ti. 5-
      Akkharacintakā pana atthaṃ avicāretvā "nāmamattametan"ti icchanti.
Yepi atthaṃ vicārenti, te sattayogena 6- sattāti icchanti. Tesaṃ sattānaṃ
āsayanti nissayanti etthāti āsayo, micchādiṭṭhiyā sammādiṭṭhiyā vā
kāmādīhi nekkhammādīhi vā paribhāvitassa cittasantānassetaṃ adhivacanaṃ.
Sattasantāne anusenti anupavattantīti anusayā, thāmagatānaṃ kāmarāgādīnaṃ etaṃ
adhivacanaṃ. Āsayo ca anusayo ca āsayānusayo. Jātiggahaṇena ca
@Footnote: 1 pa.sū. 1/346, sā. pa. 2/50, mano. pū. 3/325, abhi.A. 2/425, udāna.
@A. 430   2 Ma.mū. 12/146-62/105-26   3 saṃ.ni. 16/34/58
@4 abhi.A. 2/426   5 saṃ.kha. 17/161/153      6 cha.Ma. satrayogena

---------------------------------------------------------------------------------------------
page54.
Dvandasamāsavasena ca ekavacanaṃ veditabbaṃ. Yasmā caritādhimuttiyo āsayānusayasaṅgahitā,
tasmā uddese caritādhimuttīsu ñāṇāni āsayānusayañāṇeneva saṅgahetvā
"āsayānusaye ñāṇan"ti vuttaṃ.
      Yamakapāṭihīre ñāṇanti ettha aggikkhandhaudakadhārādīnaṃ apubbaṃ
acarimaṃ sakiṃyeva pavattito yamakaṃ, assaddhiyādīnaṃ paṭipakkhadhammānaṃ haraṇato
pāṭihīraṃ, yamakañca taṃ pāṭihīrañcāti yamakapāṭihīraṃ.
      Mahākaruṇāsamāpattiyā ñāṇanti ettha paradukkhe sati sādhūnaṃ
hadayakampanaṃ karotīti karuṇā, kināti vā paradukkhaṃ hiṃsati vināsetīti karuṇā,
kirīyati vā dukkhitesu pharaṇavasena pasārīyatīti karuṇā, pharaṇakammavasena
kammaguṇavasena ca mahatī karuṇā mahākaruṇā, samāpajjanti etaṃ mahākāruṇikāti
samāpatti, mahākaruṇā ca sā samāpatti cāti mahākaruṇāsamāpatti, tassaṃ
mahākaruṇāsamāpattiyaṃ. Taṃ sampayuttaṃ vā ñāṇaṃ.
      Sabbaññutaññāṇaṃ anāvaraṇañāṇanti ettha pañcaneyyapathappabhedaṃ
sabbaṃ aññāsīti sabbaññū, tassa bhāvo sabbaññutā, sabbaññutā eva
ñāṇaṃ sabbaññutaññāṇaṃ. Sabbaññutaññāṇanti vattabbe rassaṃ katvā
sabbaññutaññāṇanti 1- vuttaṃ. Saṅkhatāsaṅkhatādibhedā sabbadhammā hi saṅkhāro vikāro
lakkhaṇaṃ nibbānaṃ paññattīti pañceva neyyapathā honti. Āvajjanapaṭibaddhattā eva hi
natthi etassa āvaraṇanti tadeva anāvaraṇañāṇanti vuccati. 2-
      Sabbattha asaṅgamappaṭihatamanāvaraṇañāṇanti ettha atītānāgatapaccuppannesu
asaṅgaṃ saṅgavirahitaṃ appaṭihataṃ paṭipakkhavirahitaṃ hutvā pavattaṃ āvaraṇavirahitaṃ ñāṇaṃ.
      Anāgatampi ādisatīti:-
         "imasmiṃ bhaddake kappe       tayo āsiṃsu nāyakā
          ahametarahi sambuddho        metteyyo cāpi hessatī"ti ca
@Footnote: 1 cha.Ma. sabbaññutā eva ñāṇaṃ sabbaññutāñāṇanti vattabbe sabbaññutaññāṇanti
@2 paṭisaṃ. A. 1/64

---------------------------------------------------------------------------------------------
page55.
            "asītivassasahassāyukesu bhikkhave manussesu metteyyo
         nāma bhagavā loke uppajjissati arahaṃ sammāsambuddho
         vijjācaraṇasampanno"ti ca 1-:-
            "atha kho bhikkhave saṅkho nāma rājā yo so yūpo  raññā
         mahāpanādena kārāpito, taṃ yūpaṃ ussāpetvā ajjhāvasitvā
         dhaṃsetvā 2- vissajjitvā samaṇabrāhmaṇakapaṇaddhikavaṇibbakayācakānaṃ
         dānaṃ datvā metteyyassa bhagavato arahato sammāsambuddhassa
         santike kesamassuṃ ohāretvā kāsāyāni vatthāni acchādetvā
         agārasmā anagāriyaṃ pabbajissatī"ti ca:-
            "anāgate aṭṭhissaro nāma paccekasambuddho bhavissatī"ti ca,
      "sumanissaro nāma paccekasambuddho 3- bhavissatī"ti ca ādinā nayena
devadattādīnaṃ anāgataṃ ācikkhati. Paccuppannampi ādisatīti idaṃ pākaṭameva.
      [82] Vibhūtarūpasaññissāti samatikkantarūpasaññissa. Sabbakāyappahāyinoti
tadaṅgavikkhambhanavasena sabbarūpakāyappahāyino, pahīnarūpabhavapaṭisandhikassāti
adhippāyo. Natthi kiñcīti passatoti viññāṇābhāvadassanena "natthi kiñcī"ti
passato, ākiñcaññāyatanalābhinoti vuttaṃ hoti. Ñāṇaṃ sakkānupucchāmīti
sakkāti bhagavantaṃ ālapanto āha. Tassa puggalassa ñāṇaṃ pucchāmi, kīdisaṃ 4-
icchitabbanti. Kathaṃ neyyoti kathañca, so netabbo, kathamassa uttariñāṇaṃ
uppādetabbanti.
      Katamā rūpasaññāti ettha rūpasaññāti saññāsīsena vuttaṃ
rūpāvacarajjhānañceva tadālambanañca. Rūpāvacarajjhānampi hi rūpanti vuccati
"rūpī rūpāni passatī"tiādīsu. 5- Tassa ārammaṇampi "bahiddhā rūpāni passati
suvaṇṇadubbaṇṇānī"tiādīsu. 6- Tasmā idha rūpe saññā rūpasaññāti evaṃ
@Footnote: 1 dī. pā. 11/106/64   2 cha.Ma. taṃ datvā  3 Ma. sumaniscaro nāma paccekabuddho
@4 ka. pucchāmīti kathaṃ   5 abhi.saṅ. 34/248/76. paṭisaṃ. 31/209/250
@6 abhi.saṅ. 34/224/69

---------------------------------------------------------------------------------------------
page56.
Saññāsīsena rūpāvacarajjhānassetaṃ adhivacanaṃ. Rūpaṃ saññā assāti rūpasaññā, rūpamassa
nāmanti vuttaṃ hoti. Evaṃ paṭhavīkasiṇādibhedasasa tadārammaṇassa cetaṃ adhivacananti
veditabbaṃ. Idha pana kusalavipākakiriyāvasena pañcadasajhānasaṅkhātā rūpasaññā eva
adhippetā. Rūpāvacarasamāpattiṃ samāpannassa vāti rūpāvacarakusalajjhānasamāpattiṃ
samāpannassa. Upapannassa vāti vipākajjhānavasena tasmiṃ bhave upapannassa.
Diṭṭhadhammasukhavihārissa vāti imasmiṃyeva attabhāve kiriyajjhānaṃ samāpajjitvā
sukhaṃ uppādetvā viharantassa. Arūpasamāpattiyoti ākāsānañcāyatanādīni.
Paṭiladdhassāti uppādetvā ṭhitassa. Rūpasaññā vibhūtā hontīti rūpasaññā apagatā
honti. Vigatāti vināsitā. "abhāvitā"tipi 1- pāṭho, sundaro.
      Tadaṅgasamatikkamāti tadaṅgappahānavasena atikkamena. Vikkhambhanappahānena
pahīnoti arūpajjhānapaṭilābhena vikkhambhanena pahīno. Tassa rūpakāyoti tassa
arūpasamāpattilābhino arūpapuggalassa 2- rūpāvacarakāyo.
      Ākiñcaññāyatananti ettha nāssa kiñcananti akiñcanaṃ, antamaso
bhaṅgamattampi assa avasiṭṭhaṃ natthīti vuttaṃ hoti. Akiñcanassa bhāvo ākiñcaññaṃ,
ākāsānañcāyatanaviññāṇāpagamassetaṃ adhivacanaṃ, taṃ ākiñcaññaṃ adhiṭṭhānaṭṭhena
imissā saññāya āyatananti ākiñcaññāyatanaṃ, ākāse pavattitaviññāṇā-
pagamārammaṇassa jhānassetaṃ adhivacanaṃ. Viññāṇañcāyatanasamāpattiṃ sato
samāpajjitvāti  taṃ viññāṇañcāyatanaṃ satokārī hutvā samāpajjitvā. Sato
vuṭṭhahitvāti satokārī hutvā tāya samāpattiyā vuṭṭhāya. Taññeva viññāṇanti
taṃ ākāse pavattitaṃ mahaggataviññāṇaṃ. Abhāvetīti vināseti. Vibhāvetīti
vividhā  vināseti. 3- Antaradhāpetīti adassanaṃ gameti.
      Kathaṃ so netabboti so puggalo kena pakārena jānitabbo.
Vinetabboti nānāvidhena jānitabbo. Anunetabboti punappunaṃ cittena kathaṃ
gamayitabbo.
@Footnote: 1 ka. vibhāvitātipi   2 ka. puggalassa   3 Sī. viddhaṃseti, cha.Ma. nāseti

---------------------------------------------------------------------------------------------
page57.
      [83] Athassa bhagavā tādise puggale attano appaṭihatañāṇattaṃ
pakāsetvā taṃ ñāṇaṃ byākātuṃ gāthamāha. Tattha viññāṇaṭṭhitiyo sabbā,
abhijānaṃ tathāgatoti abhisaṅkhāravasena catasso paṭisandhivasena sattāti evaṃ
sabbā viññāṇaṭṭhitiyo abhijānanto tathāgato, tiṭṭhantamenaṃ jānātīti
kammābhisaṅkhāravasena 1- tiṭṭhantametaṃ 2- puggalaṃ jānāti "āyatiṃ ayaṃ evaṃgatiko
bhavissatī"ti dhimuttanti ākiñcaññāyatanādīsu adhimuttaṃ. Tapparāyananti tammayaṃ.
      Viññāṇaṭṭhitiyoti paṭisandhiviññāṇassa ṭhānāni saviññāṇakā khandhā
eva. Tattha seyyathāpīti nidassanatthe nipāto yathā manussāti attho.
Aparimāṇesupi hi cakkavāḷesu aparimāṇānaṃ manussānaṃ vaṇṇasaṇṭhānādivasena dvepi
ekasadisā natthi. Yepi hi katthaci yamakabhātaro vaṇṇena vā saṇṭhānena vā sadisā
honti. Tepi ālokitavilokitādīhi visadisāva honti. Tasmā "nānattakāyā"ti
vuttā. Paṭisandhisaññā pana nesaṃ tihetukāpi duhetukāpi ahetukāpi hoti.
Tasmā "nānattasaññino"ti vuttā. Ekacce ca devāti cha kāmāvacaradevā.
Tesu hi kesañci kāyo nīlo hoti, kesañci pītakādivaṇṇo. Saññā pana nesaṃ tihetukāpi
duhetukāpi hoti, ahetukā na hoti. Ekacce ca vinipātikāti catuapāyavinimuttā
punabbasumātā yakkhinī piyaṅkaramātā phussamittā 3- dhammaguttāti 4- evamādayo
aññe ca vemānikā petā. Etesaṃ hi odātakāḷamaṅguracchavisāmavaṇṇādivasena ceva
kisathūlarassadīghavasena ca kāyo nānā hoti, manussānaṃ viya tihetukaduhetukāhetukavasena
saññāpi. Te pana devā viya na mahesakkhā. Kapaṇamanussā viya appesakkhā
dullabhaghāsacchādanā dukkhapīḷitā viharanti. Ekacce kāḷapakkhe dukkhitā juṇhapakkhe
sukhitā honti, tasmā sukhasamussayato vinipatitattā vinipātikāti vuttā. Ye
panettha tihetukā, tesaṃ dhammābhisamayopi hoti piyaṅkaramātādīnaṃ viya.
      Brahmakāyikāti brahmapārisajjabrahmapurohitamahābrahmāno. Paṭhamābhinibbattāti
te sabbepi paṭhamajjhānena nibbattā. Brahmapārisajjā pana
@Footnote: 1 ka. kammābhijānavasena   2 cha.Ma. tiṭṭhametaṃ  3 ka. pussa....  4 ka. dhammabhūtāti

---------------------------------------------------------------------------------------------
page58.
Parittena. Brahmapurohitā majjhimena, kāyova 1- nesaṃ vipphārikataro hoti.
Mahābrahmāno paṇītena, kāyo pana nesaṃ ativipphārikataro hoti. Iti te
kāyassa nānattā, paṭhamajjhānavasena saññāya ekattā nānattakāyā
ekattasaññinoti vuttā. Yathā ca te, evaṃ catūsu apāyesu sattā. Nirayesu
hi kesañci gāvutaṃ, kesañci  aḍḍhayojanaṃ, kesañci tigāvutaṃ attabhāvo hoti,
devadattassa pana yojanasatiko jāto. Tiracchānesupi keci khuddakā honti,
keci mahantā. Pettivisayesupi keci saṭṭhihatthā, keci asītihatthā honti, keci
suvaṇṇā, keci dubbaṇṇā. Tathā kālakañcikā asuRā. Apicettha dīghapiṭṭhikapetā
nāma saṭṭhiyojanikāpi honti. Saññā pana sabbesampi akusalavipākāhetukāva
hoti. Iti āpāyikāpi nānattakāyā ekattasaññinoti saṅkhaṃ gacchanti.
      Ābhassarāti daṇḍaukkāya acci viya etesaṃ sarīrato ābhā chijjitvā
chijjitvā patantī viya sarati visaratīti ābhassaRā. Tesu pañcakanaye dutiyatatiyajhānadvayaṃ
parittaṃ bhāvetvā upapannā parittābhā nāma honti. Majjhimaṃ bhāvetvā
upapannā appamāṇābhā nāma honti. Paṇītaṃ bhāvetvā upapannā ābhassarā
nāma honti. Idha pana ukkaṭṭhaparicchedavasena sabbeva gahitā. Sabbesaṃ
hi tesaṃ kāyo ekavipphārova hoti, saññā pana avitakkavicāramattā ca
avitakkaavicārā cāti nānā.
      Subhakiṇhāti subhena vokiṇṇā, vikiṇṇā. 2- Subhena sarīrappabhāvaṇṇena
ekagghanāti attho. Etesaṃ hi na ābhassarānaṃ viya chijjitvā chijjitvā ābhā
gacchatīti. Catukkanaye tatiyassa pañcakanaye catutthassa 3- parittamajjhimappaṇītassa
jhānassa vasena parittasubhaappamāṇasubhasubhakiṇhā nāma hutvā nibbattanti.
Iti sabbepi te ekattakāyā ceva catutthajjhānasaññāya ekattasaññino
cāti veditabbā. Vehapphalāpi catutthaviññāṇaṭṭhitimeva bhajanti. Asaññasattā
viññāṇābhāvā ettha saṅgahaṃ na gacchanti, sattāvāsesu pana gacchanti.
@Footnote: 1 ka. kāyo ca     2 cha.Ma. ayaṃ pāṭho na dissati    3 cha.Ma. catukkassa

---------------------------------------------------------------------------------------------
page59.
      Suddhāvāsā vivaṭṭapakkhe ṭhitā, na sabbakālikā, kappasatasahassampi
asaṅkhyeyyampi buddhasuññe loke na uppajjanti. Soḷasakappasahassabbhantare
buddhesu uppannesuyeva uppajjanti. Dhammacakkappavattissa 1- bhagavato
khandhāvārasadisā honti. Tasmā neva viññāṇaṭṭhitiṃ, na ca sattāvāsaṃ bhajanti.
Mahāsivatthero pana "na kho pana so sāriputta āvāso sulabharūpo, mayā
anavuṭṭhapubbo iminā dīghena addhunā aññatra suddhāvāsehi devehīti
iminā suttena 2- suddhāvāsāpi catutthaviññāṇaṭṭhitiṃ catutthasattāvāsañca bhajantī"ti
vadati, taṃ appaṭibāhitattā suttassa anuññātaṃ. 3-
      Sabbaso rūpasaññānaṃ samatikkamāti ettha sabbasoti sabbākārena, sabbāsaṃ vā
anavasesānanti attho. Rūpasaññānanti saññāsīsena vuttarūpāvacarajjhānānañceva
tadārammaṇānañca. Rūpāvacarajjhānampi hi rūpanti vuccati "rūpī rūpāni
passatī"tiādīsu. 4- Tassa ārammaṇampi "bahiddhā rūpāni passati
suvaṇṇadubbaṇṇānī"tiādīsu. 5- Tasmā idha "rūpe saññā rūpasaññā"ti evaṃ
saññāsīsena vuttarūpāvacarajjhānassetaṃ adhivacanaṃ. Rūpaṃ saññā assāti rūpasaññā,
rūpamassa nāmanti vuttaṃ hoti. Evaṃ paṭhavīkasiṇādibhedassa tadārammaṇassa cetaṃ
adhivacananti veditabbaṃ.
      Samatikkamāti virāgā nirodhā ca. Kiṃ vuttaṃ hoti? etāsaṃ kusalavipākakiriyāvasena
Pañcadasannaṃ jhānasaṅkhātānaṃ rūpasaññānaṃ etesañca paṭhavīkasiṇādivasena aṭṭhannaṃ
ārammaṇasaṅkhātānaṃ rūpasaññānaṃ sabbākārena anavasesānaṃ vā virāgā ca nirodhā ca
virāgahetu ceva nirodhahetu ca ākāsānañcāyatanaṃ upasampajja viharati. Na hi sakkā
sabbaso anatikkantarūpasaññena etaṃ upasampajja viharitunti. Tattha yasmā ārammaṇe
avirattassa saññāsamatikkamo na hoti, samatikkantāsu ca saññāsu ārammaṇaṃ
samatikkantameva hoti. Tasmā ārammaṇasamatikkamaṃ avatvā:-
@Footnote: 1 vi. mahā. 4/10-24/10-20, saṃ. mahā. 19/1081/367-70, khu.
@paṭi. 31/39-41/372-77     2 Ma.mū. 12/160/124
@3 mano. pū. 3/182, paṭisaṃ.A. 1/123
@4 abhi.saṃ. 34/248/76, paṭisaṃ. 31/209/250    5 abhisaṃ. 34/224/69

---------------------------------------------------------------------------------------------
page60.
              "tattha katamā rūpasaññā? rūpāvacarasamāpattiṃ samāpannassa
           vā upapannassa vā diṭṭhadhammasukhavihārissa vā saññā
           sañjānanā sañjānitattaṃ, imā vuccanti rūpasaññāyo. Imā
           rūpasaññāyo atikkanto hoti vītikkanto samatikkanto, tena
           vuccati sabbaso rūpasaññānaṃ samatikkamā"ti
evaṃ vibhaṅge 1- saññānaṃyeva samatikkamo vutto. Yasmā pana ārammaṇasamatikkameneva 2-
pattabbā etā samāpattiyo, na ekasmiṃyeva ārammaṇe paṭhamajjhānādīni viya,
tasmā ayaṃ ārammaṇasamatikkamavasenāpi atthavaṇṇanā katāti veditabbā.
      Paṭighasaññānaṃ atthaṅgamāti cakkhvādīnaṃ vatthūnaṃ rūpādīnañca ārammaṇānaṃ
paṭighātena uppannā saññā paṭighasaññā, rūpasaññādīnaṃ etaṃ adhivacanaṃ.
Yathāha "tattha katamā paṭighasaññā? rūpasaññā saddasaññā gandhasaññā
Rasasaññā phoṭṭhabbasaññā, imā vuccanti paṭighasaññāyo"ti. 1- Tāsaṃ kusalavipākānaṃ
pañcannaṃ akusalavipākānaṃ pañcannanti sabbaso dasannaṃ paṭighasaññānaṃ atthaṅgamā
pahānā asamuppādā, appavattiṃ katvāti vuttaṃ hoti.
      Kāmañcetā paṭhamajjhānādīni samāpannassāpi na santi, na hi tasmiṃ
samaye pañcadvāravasena cittaṃ pavattati, evaṃ santepi aññattha pahīnānaṃ
sukhadukkhānaṃ catutthajjhāne viya sakkāyadiṭṭhiādīnaṃ tatiyamagge viya ca imasmiṃyeva
jhāne ussāhajananatthaṃ imassa jhānassa pasaṃsāvasena etāsaṃ ettha vacanaṃ
veditabbaṃ. Atha vā:- kiñcāpi tā rūpāvacarasamāpannassa na santi, atha kho na
pahīnattā na santi, na hi rūpavirāgāya rūpāvacarabhāvanā pavattati, 3- rūpāyattā
ca etāya 4- pavatti, ayampana bhāvanā rūpavirāgāya pavattati, 3- tasmā tā ettha
"pahīnā"ti vattuṃ vaṭṭati. Na kevalañca vattuṃ, ekaṃseneva evaṃ dhāretumpi
vaṭṭati. Tāsaṃ hi ito pubbe appahīnattāyeva "paṭhamajjhānaṃ samāpannassa
saddo kaṇṭako"ti 5- vutto bhagavatā. Idha ca pahīnattāyeva arūpasamāpattīnaṃ
@Footnote: 1 abhi. vi. 35/602/316    2 cha.Ma.....samatikkamena    3. cha.Ma. saṃvattati
@4. cha.Ma. etāsaṃ          5 aṅ. dasaka. 24/72/107-8

---------------------------------------------------------------------------------------------
page61.
Āneñjatā santavimokkhatā ca vuttā "āḷāro ca kālāmo arūpasamāpanno
pañcamattāni sakaṭasatāni nissāya nissāya atikkantāni neva addasa, na ca
saddaṃ assosī"ti. 1-
      Nānattasaññānaṃ amanasikārāti nānatte vā gocare pavattānaṃ saññānaṃ,
nānattānaṃ vā saññānaṃ. Yasmā hi etā:-
           "tattha katamā nānattasaññā? asamāpannassa manodhātusamaṅgissa
        vā manoviññāṇadhātusamaṅgissa vā saññā sañjānanā sañjānitattaṃ,
        imā vuccanti nānattasaññāyo"ti
evaṃ vibhaṅge 2- vibhajitvā vuttāva idha adhippetā asamāpannassa manodhātu-
manoviññāṇadhātusaṅgahitā saññā rūpasaddādibhede nānatte nānāsabhāve gocare
pavattanti. Yasmā cetā aṭṭha kāmāvacarakusalasaññā dvādasa akusalasaññā ekādasa
kāmāvacarakusalavipākasaññā dve akusalavipākasaññā ekādasa kāmāvacarakiriyasaññāti
evaṃ catucattālīsampi saññā nānattā nānāsabhāvā aññamaññaṃ asadisā,
tasmā "nānattasaññā"ti vuttā. Tāsaṃ sabbaso nānattasaññānaṃ amanasikārā
anāvajjanā asamannāhārā apaccavekkhaṇā. Yasmā tā nāvajjati na manasikaroti
na paccavekkhati, tasmāti vuttaṃ hoti.
      Yasmā cettha purimā rūpasaññā paṭighasaññā ca iminā jhānena nibbatte
bhavepi na vijjanti, pageva tasmiṃ bhave imaṃ jhānaṃ upasampajja viharaṇakāle, tasmā
tāsaṃ "samatikkamā atthaṅgamā"ti dvedhāpi abhāvoyeva vutto. Nānattasaññāsu
pana yasmā aṭṭha kāmāvacarakusalasaññā nava kiriyasaññā dasa akusalasaññāti
imā sattavīsati saññā iminā jhānena nibbatte bhave vijjanti, tasmā tāsaṃ
"amanasikārā"ti vuttanti veditabbaṃ. Tatrāpi hi imaṃ jhānaṃ upasampajja
viharanto tāsaṃ amanasikārāyeva upasampajja viharati, tā pana manasikaronto
asamāpanno hotīti. Saṅkhepato cettha "rūpasaññānaṃ samatikkamā"ti iminā
@Footnote: 1 dī. mahā. 10/192/115     2 abhi. vi. 35/604/317

---------------------------------------------------------------------------------------------
page62.
Sabbarūpāvacaradhammānaṃ pahānaṃ vuttaṃ. "paṭighasaññānaṃ atthaṅgamā nānattasaññānaṃ
amanasikārā"ti iminā sabbesaṃ kāmāvacaracittacetasikānañca pahānaṃ amanasikāro
ca vuttoti veditabbo.
      Iti bhagavā paṇṇarasannaṃ rūpasaññānaṃ samatikkamena dasannaṃ paṭighasañañānaṃ
atthaṅgamena catucattālīsāya nānattasaññānaṃ amanasikārenāti tīhi padehi
ākāsānañcāyatanasamāpattiyā vaṇṇaṃ kathesi. Kiṃkāraṇāti ce? sotūnaṃ
ussāhajananatthañceva palobhanatthañca. Sace hi keci apaṇḍitā vadeyyuṃ "satthā
ākāsānañcāyatanasamāpattiṃ nibbattethāti vadati, ko nu kho etāya nibbattitāya
attho, ko ānisaṃso"ti. "te evaṃ vattuṃ mā labhantū"ti imehi ākārehi
samāpattiyā vaṇṇaṃ kathesi. Tañhi nesaṃ sutvā evaṃ bhavissati "evaṃ santā
  kira ayaṃ samāpatti evaṃpaṇītā, nibbattessāma nan"ti, athassā nibbattanatthāya
ussāhaṃ karissantīti.
      Palobhanatthañcāpi tesaṃ  etissā vaṇṇaṃ kathesi visakaṇṭakavāṇijo viya,
visakaṇṭakavāṇijo nāma guḷavāṇijo vuccati. So kira guḷaphāṇitakhaṇḍasakkarādīni
sakaṭenādāya paccantagāmaṃ gantvā "visakaṇṭakaṃ gaṇhatha, visakaṇṭakaṃ
gaṇhathā"ti ugghosesi. Taṃ sutvā gāmikā "visaṃ nāma kakkhaḷaṃ. Yo naṃ
khādati, so marati, kaṇṭakopi, vijjhitvā māreti, ubhopete kakkhaḷā, 1- ko
ettha ānisaṃso"ti gehadvārāni thakesuṃ, dārake ca palāpesuṃ. Taṃ disvā
vāṇijo "avohārakusalā ime gāmikā, handa ne upāyena gaṇhāpemī"ti
"atimadhuraṃ gaṇhatha, atimadhuraṃ 2- gaṇhatha, guḷaṃ phāṇitaṃ sakkaraṃ samagghaṃ 3- labbhati,
kūṭamāsakakūṭakahāpaṇādīhipi labbhatī"ti ugghosesi. Taṃ sutvā gāmikā haṭṭhapahaṭṭhā
nikkhantā bahumpi mūlaṃ datvā gahesuṃ.
      Tattha vāṇijassa "visakaṇḍakaṃ gaṇhathā"ti ugghosanaṃ viya bhagavato
"ākāsānañcāyatanasamāpattiṃ nibbattethā"ti vacanaṃ. "ubhopete kakkhaḷā,
ko ettha ānisaṃso"ti gāmikānaṃ cintanaṃ viya "bhagavā `ākāsānañcāyatanaṃ
@Footnote: 1 ka. ugghosate kakkhaḷā, evamuparipi   2 cha.Ma. atisāduṃ    3 Sī. mahagghaṃ

---------------------------------------------------------------------------------------------
page63.
Nibbattethā'ti āha, ko nu kho ettha ānisaṃso, nāssa guṇaṃ jānāmā"ti
sotūnaṃ cintanaṃ. Athassa vāṇijassa "atimadhuraṃ gaṇhathā"tiādivacanaṃ viya bhagavato
rūpasaññāsamatikkamanādikaṃ ānisaṃsappakāsanaṃ. Idaṃ hi sutvā te bahumpi mūlaṃ
datvā gāmikā viya guḷaṃ "iminā ānisaṃsena palobhitacittā mahantampi ussāhaṃ
katvā imaṃ samāpattiṃ nibbattessantī"ti ussāhajananatthaṃ palobhanatthañca
kathesi.
      Ākāsānañcāyatanūpagāti ettha  nāssa antoti anantaṃ, ākāsaṃ
anantaṃ ākāsānantaṃ, ākāsānantaṃ eva ākāsānañcaṃ, taṃ ākāsānañcaṃ
adhiṭṭhānaṭṭhena āyatanamassa sasampayuttadhammassa jhānassa devānaṃ devāyatanamivāti
ākāsānañcāyatanaṃ. Kasiṇugghātimākāsassetaṃ adhivacanaṃ. Tattha jhānaṃ nibbattetvā
paṭisandhivasena ākāsānañcāyatanabhavaṃ upagatā ākāsānañcāyatanūpagā.  ito
paresu visesamattameva vaṇṇayissāma. 1-
      Ākāsānañcāyatanaṃ samatikkammāti ettha tāva pubbe vuttanayeneva 2-
ākāsānañcaṃ āyatanamassa adhiṭṭhānaṭṭhenāti jhānampi ākāsānañcāyatanaṃ.
Vuttanayeneva ārammaṇampi. Evametaṃ jhānañca ārammaṇañcāti ubhayampi
appavattikaraṇena ca amanasikaraṇena  ca samatikkamitvāva yasmā idaṃ
viññāṇañcāyatanaṃ    upasampajja viharitabbaṃ, tasmā ubhayampetaṃ ekajjhaṃ katvā
"ākāsānañcāyatanaṃ samatikkammā"ti idaṃ vuttanti veditabbaṃ.
      Viññāṇañcāyatanūpagāti ettha pana "anantan"ti manasikātabbavasena
nāssa antoti anantaṃ, anantameva ānañcaṃ, viññāṇaṃ ānañcaṃ
"viññāṇānañcan"ti avatvā "viññāṇañcan"ti vuttaṃ. Ayaṃ hettha  ruḷhīsaddo.
Tadeva viññāṇañcaṃ adhiṭṭhānaṭṭhena āyatananti viññāṇañcāyatanaṃ. Tattha
jhānaṃ nibbattetvā viññāṇañcāyatanabhavaṃ upagatāti 3- viññāṇañcāyatanūpagā.
      Viññāṇañcāyatanaṃ samatikkammāti etthāpi pubbe vuttanayeneva
viññāṇañcaṃ āyatanamassa adhiṭṭhānaṭṭhenāti jhānampi viññāṇañcāyatanaṃ,
@Footnote: 1 abhi.A. 1/255    2 cha.Ma. vuttanayena    3 cha.Ma. upagatā

---------------------------------------------------------------------------------------------
page64.
Vuttanayeneva ca ārammaṇampi. Evametaṃ jhānañca ārammaṇañcāti ubhayampi
appavattikaraṇena ca amanasikaraṇena ca samatikkamitvāva yasmā idaṃ
ākiñcaññāyatanaṃ upasampajja viharitabbaṃ, tasmā ubhayampetaṃ ekajjhaṃ katvā
"viññāṇañcāyatanaṃ samatikkammā"ti idaṃ vuttanti veditabbaṃ.
      Ākiñcaññāyatanūpagāti ettha pana nāssa kiñcananti akiñcanaṃ,
antamaso bhaṅgamattampi assa avasiṭṭhaṃ natthīti vuttaṃ hoti. Akiñcanassa bhāvo
ākiñcaññaṃ, ākāsānañcāyatanaviññāṇāpagamassetaṃ adhivacanaṃ. Taṃ ākiñcaññaṃ
adhiṭṭhānaṭṭhena āyatananti ākiñcaññāyatanaṃ.  tattha jhānaṃ nibbattetvā
ākiñcaññāyatanabhavaṃ upagatā ākiñcaññāyatanūpagā. Ayaṃ sattamaviññāṇaṭṭhitīti
imaṃ sattamaṃ paṭisandhiviññāṇassa ṭhānaṃ jānāti. Nevasaññānāsaññāyatanaṃ
yatheva saññāya, evaṃ viññāṇassāpi sukhumattā neva viññāṇaṃ nāviññāṇaṃ,
tasmā viññāṇaṭṭhitīsu na vuttaṃ.
      Abhūtanti abhūtatthaṃ "rūpaṃ attā"tiādivacanaṃ. Taṃ vipallāsabhāvato atacchaṃ.
Diṭṭhinissayato anatthasañhitaṃ. Atha vā abhūtanti asantaṃ avijjamānaṃ.
Acorasseva "idante corikāya ābhataṃ, na idaṃ tuyhaṃ ghare dhanan"tiādivacanaṃ.
Atacchanti atathākāraṃ aññathākāraṃ 1- aññathā santaṃ.  anatthasañhitanti na
idhalokatthaṃ vā paralokatthaṃ vā nissitaṃ. Na taṃ tathāgato byākarotīti taṃ aniyyānikakathaṃ
tathāgato na katheti. Bhūtaṃ tacchaṃ atthasañhitanti rājakathāditiracchānakathaṃ. Bhūtaṃ tacchaṃ
atthasañhitanti ariyasaccasannissitaṃ. Tatra kālaññū tathāgato hotīti tasmiṃ
tatiyabyākaraṇe tassa pañhassa byākaraṇatthāya tathāgato kālaññū hoti. Mahājanassa
adānakālaṃ gahaṇakālaṃ jānitvā sahetukaṃ sakāraṇaṃ katvā yuttapattakāleyeva byākarotīti
attho.
      Yuttapattakāle vadatīti kālavādī. Bhūtaṃ sabhāvaṃ vadatīti bhūtavādī.
Paramatthaṃ nibbānaṃ vadatīti. Atthavādī. Maggaphaladhammaṃ vadatīti dhammavādī.
Saṃvarādivinayaṃ vadatīti vinayavādī. Tattha diṭṭhanti aparimāṇāsu lokadhātūsu
@Footnote: 1 cha.Ma. ayaṃ pāṭho na dissati

---------------------------------------------------------------------------------------------
page65.
Aparimāṇānaṃ sattānaṃ cakkhudvāresu āpāthaṃ āgacchantaṃ rūpārammaṇaṃ nāma
atthi, taṃ sabbākārato jānāti passati. Evaṃ jānatā passatā ca tena
taṃ iṭṭhāniṭṭhādivasena vā diṭṭhasutamutaviññātesu labbhamānakapadavasena vā
"katamantaṃ rūpaṃ rūpāyatanaṃ? yaṃ rūpaṃ catunnaṃ mahābhūtānaṃ upādāya vaṇṇanibhā
sanidassanaṃ sappaṭighaṃ nīlaṃ pītakan"tiādinā 1- nayena anekehi nāmehi terasahi
vārehi dvipaññāsāya nayehi vibhajjamānaṃ tathameva hoti vitathaṃ natthi. Esa
nayo sotadvārādīsupi. Āpāthamāgacchantesu saddādīsu tesaṃ vividhaṃ dassetuṃ
"diṭṭhaṃ sutan"tiādimāha. 2- Tattha diṭṭhanti rūpāyatanaṃ. Sutanti saddāyatanaṃ.
Mutanti patvā gahetabbato gandhāyatanaṃ rasāyatanaṃ phoṭṭhabbāyatanaṃ, viññātanti
sukhadukkhādidhammārammaṇaṃ. Pattanti pariyesitvā vā apariyesitvā vā pattaṃ.
Pariyesitanti pattaṃ vā appattaṃ vā pariyesitaṃ. Anuvicaritaṃ manasāti cittena
anusañcaritaṃ.
      Tathāgatena abhisambuddhanti iminā etaṃ 3- dasseti:- yañhi aparimāṇāsu
lokadhātūsu imassa sadevakassa lokassa nīlaṃ pītakantiādi rūpārammaṇaṃ
cakkhudvāre āpāthaṃ āgacchati, "ayaṃ satto imasmiṃ khaṇe imaṃ nāma
rūpārammaṇaṃ disvā sumano vā dummano vā majjhatto vā jāto"ti sabbaṃ
taṃ tathāgatassa eva abhisambuddhaṃ. Tathā yaṃ aparimāṇāsu lokadhātūsu imassa
sadevakassa lokassa bherisaddo mudiṅgasaddotiādi saddārammaṇaṃ sotadvāre
āpāthaṃ āgacchati, mūlagandho tacagandhotiādi gandhārammaṇaṃ ghānadvāre āpāthaṃ
āgacchati, mūlaraso khandharasotiādi rasārammaṇaṃ jivhādvāre āpāthaṃ āgacchati,
kakkhaḷaṃ mudukantiādi paṭhavīdhātutejodhātuvāyodhātubhedaṃ phoṭṭhabbārammaṇaṃ
kāyadvāre āpāthaṃ āgacchati, "ayaṃ satto imasmiṃ khaṇe imaṃ nāma
phoṭṭhabbārammaṇaṃ phusitvā sumano vā dummano vā majjhatto vā jāto"ti
sabbaṃ taṃ tathāgatassa eva 4- abhisambuddhaṃ. Tathā yaṃ aparimāṇāsu lokadhātūsu
imassa sadevakassa lokassa sukhadukkhādibhedaṃ dhammārammaṇaṃ manodvārassa āpāthaṃ
@Footnote: 1 abhi. saṅ. 34/618/189   2 cha.Ma. diṭṭhaṃ sutanti āha   3 Ma. evaṃ   4 cha.Ma. evaṃ

---------------------------------------------------------------------------------------------
page66.
Āgacchati, "ayaṃ satto imasmiṃ  khaṇe imaṃ nāma dhammārammaṇaṃ vijānitvā
sumano vā dummano vā majjhatto vā jāto"ti sabbaṃ taṃ tathāgatassa eva 1-
abhisambuddhaṃ.
      Yañhi cunda imesaṃ sattānaṃ diṭṭhaṃ sutaṃ mutaṃ viññātaṃ, tattha
tathāgatena adiṭṭhaṃ vā asutaṃ vā amutaṃ vā aviññātaṃ vā natthi, imassa
pana mahājanassa pariyesitvā apattampi  atthi, apariyesitvā apattampi atthi,
pariyesitvā pattampi atthi, apariyesitvā pattampi atthi, sabbampi tathāgatassa
appattaṃ 2- nāma natthi ñāṇena asacchikataṃ. Tasmā tathāgatoti vuccatīti yaṃ
yathā lokena gataṃ, tassa tatheva gatattā tathāgatoti vuccatīti. Pāḷiyaṃ pana
"abhisambuddhan"ti vuttaṃ, taṃ gatasaddena ekatthaṃ. Iminā nayena sabbavāresu
tathāgatoti nigamassa 3- attho veditabbo. 4-
             "yañca cunda rattiṃ tathāgato anuttaraṃ sammāsambodhiṃ
        abhisambujjhati, yañca rattiṃ anupādisesāya nibbānadhātuyā
        parinibbāyati, yaṃ etasmiṃ antare bhāsati lapati niddisati, sabbaṃ
        taṃ tatheva hoti, no aññathā, tasmā tathāgatoti vuccatī"ti
ettha yaṃ rattiṃ bhagavā bodhimaṇḍe aparājitapallaṅke nisinno tiṇṇaṃ
mārānaṃ matthakaṃ madditvā anuttaraṃ sammāsambodhiṃ abhisambuddho, yañca rattiṃ
yamakasālānamantare anupādisesāya nibbānadhātuyā parinibbāyi, etthantare
pañcacattālīsavassaparimāṇe kāle paṭhamabodhiyāpi majjhimabodhiyāpi pacchimabodhiyāpi
yaṃ bhagavatā bhāsitaṃ suttaṃ geyyaṃ .pe. Vedallaṃ, taṃ sabbaṃ atthato ca
byañjanato ca anupavajjaṃ anūnamanadhikaṃ sabbākāraparipuṇṇaṃ rāgamadanimmadanaṃ
dosamohamadanimmadanaṃ natthi, tattha vālaggamattampi avakkhalitaṃ, sabbaṃ taṃ
ekamuddikāya lañchitaṃ 5- viya, ekanāḷiyā mitaṃ viya, ekatulāya tulitaṃ viya ca
tathameva hoti vitathaṃ natthi. Tenāha "yañca cunda rattiṃ tathāgato .pe.
@Footnote: 1 cha.Ma. ayaṃ pāṭho na dissati   2 cha.Ma. asampattaṃ   3 ka. imassa
@4 su. vi. 3/104, mano.pū. 2/302     5 ka. lañcitaṃ, Ma. lañchanaṃ

---------------------------------------------------------------------------------------------
page67.
Sabbaṃ taṃ tathameva hoti, no aññathā, tasmā tathāgatoti vuccatī"ti. Gadaattho
hi ettha gatasaddo.
      Apica:- āgadanaṃ āgado, vacananti attho. Tatho  aviparīto āgado assāti
dakārassa takāraṃ katvā tathāgatoti 1- evametasmiṃ atthe padasiddhi veditabbā.
      "yathāvādī cunda .pe. Vuccatī"ti ettha bhagavato vācāya kāyo anulometi
kāyassapi vācā, tasmā bhagavā yathāvādī tathākārī, yathākārī tathāvādī ca hoti,
evaṃbhūtassa cassa yathā vācā, kāyopi tathā gato pavattoti attho. Yathā ca
kāyo, vācāpi tathā gatā pavattāti tathāgatoti evamettha padasiddhi veditabbā.
      Abhibhū anabhibhūtoti upari bhavaggaṃ heṭṭhā avīcipariyantaṃ aparimāṇāsu
lokadhātūsu sabbasatte abhibhavati sīlenapi  samādhināpi paññāyapi vimuttiyāpi
vimuttiñāṇadassanenapi, 2- na tassa tulā vā pamāṇaṃ vā atthi. Atulo
appameyyo anuttaro rājādhirājā 3- devadevo sakkānaṃ atisakko brahmānaṃ
atibrahmā. Aññadatthūti ekaṃsatthe nipāto. Dakkhatīti daso. Vasaṃ vattetīti
vasavattī.
     Tatrāyaṃ padasiddhi veditabbā:- agado viya agado, ko panesa?
Desanāvilāso ceva puññussayo ca. Tena hesa mahānubhāvo bhisakko dibbāgadena
sappe viya sabbaparappavādino sadevakañca lokaṃ abhibhavati. Iti sabbalokābhibhavanena 4-
tatho aviparīto desanāvilāso 5- ceva puññussayo ca agado assāti dakārassa
takāraṃ katvā tathāgatoti veditabbo. 6-
      Idhatthaññeva 7- jānāti kammābhisaṅkhāravasenāti apuññābhisaṅkhāravasena
idhatthaññeva jānāti. Kāyassa bhedā paraṃ maraṇāti upādinnakkhandhabhedā maraṇato
paraṃ. 8- Apāyantiādīsu vuḍḍhisaṅkhātasukhasātato ayā apetattā apāyo. Dukkhassa
gati paṭisaraṇanti duggati. Dukkarakārino 9- ettha vinipatantīti vinipāto.
@Footnote: 1 cha.Ma. gatoti    2 cha.Ma. ayaṃ pāṭho na dissati   3 cha.Ma. rājarājā  4 cha.Ma....bhavane
@5 cha.Ma.... vilāsamayo    6 su. vi. 1/64,65    7 ka. idhaṭṭhaññeva, evamuparipi
@8 ka. uddhaṃ       9 ka. dukkaṭakārino

---------------------------------------------------------------------------------------------
page68.
Niratiaṭṭhena nirassādaṭṭhena nirayo. Taṃ apāyaṃ .pe. Nirayaṃ. Upapajjissatīti
paṭisandhivasena uppajjissati. Tiracchānayoninti tiriyaṃ añcantīti tiracchānā,
tesaṃ yoni tiracchānayoni, taṃ tiracchānayoniṃ. Pettivisayanti paccabhāvaṃ pattānaṃ
visayoti pettivisayo, taṃ pettivisayaṃ. Manaso ussannatāya manussā, tesu
manussesu. Ito paraṃ kammābhisaṅkhāravasenāti ettha puññābhisaṅkhāravasena
attho gahetabbo.
      Āsavānaṃ khayāti āsavānaṃ vināsena. Anāsavaṃ cetomuttinti āsavavirahitaṃ
phalavimuttiṃ. 1- Paññāvimuttinti arahattaphalapaññaṃ. Samādhi 2- rāgavirāgā
cetovimutti, arahattaphalapaññā avijjāvirāgā paññāvimuttīti veditabbā.
Taṇhācaritena vā appanājjhānabalena kilese vikkhambhetvā adhigataṃ arahattaphalaṃ rāgavirāgā
cetovimutti. Diṭṭhicaritena upacārajjhānamattaṃ nibbattetvā vipassitvā adhigataṃ
arahattaphalaṃ avijjāvirāgā paññāvimutti. Anāgāmiphalaṃ vā kāmarāgaṃ sandhāya
rāgavirāgā cetovimutti, arahattaphalaṃ sabbappakārato avijjāvirāgā paññāvimutti.
      Ākiñcaññāyatanaṃ dhimuttanti 3- vimokkhenāti kenaṭṭhena vimokkho
veditabboti? adhimuccanaṭṭhena. Koyaṃ adhimuccanaṭṭho nāma? paccanīkadhammehi ca
suṭṭhu vimuccanaṭṭho, ārammaṇe ca abhirativasena suṭṭhu vimuccanaṭṭho, pitu aṅke
vissaṭṭhaṅgapaccaṅgassa dārakassa sayanaṃ viya aniggahitabhāvena nirāsaṅkatāya ārammaṇe
pavattīti vuttaṃ hoti. Evarūpena vimokkhena. Dhimuttanti 4- viññāṇañcāyatanaṃ
muñcitvā ākiñcaññāyatane nirāsaṅkavasena vimuttaṃ. 5- Allīnaṃ.
Tatrādhimuttanti tasmiṃ samādhimhi allīnaṃ. Tadadhimuttanti tasmiṃ jhāne adhimuttaṃ.
Tadādhipateyyanti taṃ jhānaṃ jeṭṭhakaṃ. Rūpādhimuttotiādīni pañca kāmaguṇagarukavasena
vuttāni. Kulādhimuttotiādīni tīṇi khattiyādikulagarukavasena vuttāni.
Lābhādhimuttotiādīni aṭṭha lokadhammavasena vuttāni. Cīvarādhimuttotiādīni cattāri
paccayavasena vuttāni. Suttantādhimutatotiādīni piṭakattayavasena vuttāni.
@Footnote: 1 cha.Ma. arahattaphalasamādhiṃ   2 cha.Ma. arahattaphalasamādhi  3 ka.... yatane adhimuttanti
@4 cha.Ma. dhimuttanti     5 ka. vimuttanti

---------------------------------------------------------------------------------------------
page69.
Āraññikaṅgādhimuttotiādīni dhutaṅgasamādānavasena 1- vuttāni. Paṭhamajjhānādhi-
muttotiādīni paṭilābhavasena vuttāni.
      Kammaparāyananti abhisaṅkhāravasena. Vipākaparāyananti pavattivasena.
Kammagarukanti cetanāgarukaṃ. Paṭisandhigarukanti upapattigarukaṃ.
      [84] Ākiñcaññāsambhavaṃ ñatvāti ākiñcaññāyatanasamāpattito
vuṭṭhahitvā ākiñcaññāyatanajanakaṃ kammābhisaṅkhāraṃ ñatvā "kinti palibodho
ayan"ti. Nandisaññojanaṃ itīti yā catutthaarūparāgasaṅkhātā nandī tañca
saññojanaṃ ñatvā. Tato tattha vipassatīti atha tattha ākiñcaññāyatanasamāpattito
vuṭṭhahitvā taṃ samāpattiṃ aniccādivasena vipassati. Etaṃ ñāṇaṃ tathaṃ tassāti
etaṃ tassa puggalassa evaṃ vipassato anukkamena uppannaṃ arahattañāṇaṃ
aviparītaṃ. Vusīmatoti vusitavantassa. Sesaṃ sabbattha pākaṭameva.
      Evaṃ bhagavā idampi suttaṃ arahattanikūṭeneva desesi, desanāpariyosāne
ca pubbasadiso eva dhammābhisamayo ahosīti.
                  Saddhammappajjotikāya cūḷaniddesaṭṭhakathāya
                    posālasuttaniddesavaṇṇanā niṭṭhitā.
                             Cuddasamaṃ.
                   15. Mogharājamāṇavasuttaniddesavaṇṇanā
      [85] Paṇṇarasame mogharājasutte:- dvāhanti dve vāre ahaṃ. So
hi pubbe ajitasuttassa 2- ca tissametteyyasuttassa 3- ca avasāne dvikkhattuṃ
bhagavantaṃ pucchi, bhagavā panassa indriyaparipākaṃ āgamayamāno na byākāsi.
Tenāha "dvāhaṃ sakkaṃ apucchissan"ti. Yāvatatiyañca devīsi, byākarotīti me
sutanti yāvatatiyañca sahadhammikaṃ puṭṭho visuddhidevabhūto isi bhagavā sammāsambuddho
@Footnote: 1 ka. dhutaṅgavasena   2 khu. su. 25/1039-46/531-2   3 khu. su. 25/1047-9/532-3

---------------------------------------------------------------------------------------------
page70.
Byākarotīti evamme sutaṃ. Godhāvarītīreyeva kira so evamassosi. Tenāha
"byākarotīti me sutan"ti. Imissā gāthāya niddese yaṃ vattabbaṃ siyā, taṃ
heṭṭhā vuttanayaṃ eva.
      [86] Ayaṃ lokoti manussaloko. Paro lokoti taṃ ṭhapetvā avaseso.
Sadevakoti brahmalokaṃ ṭhapetvā avaseso upapattidevasammutidevayutto. "brahmaloko
sadevako"ti etaṃ vā "sadevako loko"tiādinayanidassanamattaṃ. 1- Tena sabbopi
tathāvuttappakāraloko veditabbo.
      [87] Evaṃ abhikkantadassāvinti evaṃ aggadassāviṃ, sadevakassa lokassa
ajjhāsayādhimuttigatiparāyanādīni passituṃ samatthanti dasseti.
      [88] Suññato lokaṃ avekkhassūti avasiyappavattasallakkhaṇavasena 2- vā
tucchasaṅkhārasamanupassanāvasena vāti dvīhākārehi suññato lokaṃ passa. Attānudiṭṭhiṃ
ūhaccāti sakkāyadaṭṭhiṃ uddharitvā.
      Lujjatīti bhijjati. Cakkhatīti cakkhu. Tadetaṃ sasambhāracakkhuno setamaṇḍala-
parikkhittassa kaṇhamaṇḍalassa majjhe abhimukhe ṭhitānaṃ sarīrasaṇṭhānuppattidesabhūte
diṭṭhamaṇḍale cakkhuviññāṇādīnaṃ yathārahaṃ vatthudvārabhāvaṃ sādhayamānaṃ tiṭṭhati.
Rūpayantīti rūpā, vaṇṇavikāramāpajjantā hadayaṅgatabhāvaṃ 3- pakāsentīti attho.
Cakkhuto pavattaṃ viññāṇaṃ, cakkhussa vā cakkhusannissitaṃ vā viññāṇanti 4-
cakkhuviññāṇaṃ. Cakkhuto pavatto samphasso cakkhusamphasso. Cakkhusamphassapaccayāti
cakkhuviññāṇasampayuttaphassapaccayā. Vedayitanti vindanaṃ, vedanāti attho. Tadeva
sukhayatīti sukhaṃ, yassa uppajjati, taṃ sukhitaṃ karotīti attho. Suṭṭhu vā
khādati, khanati ca kāyacittābādhanti sukhaṃ. Dukkhayatīti dukkhaṃ, yassa uppajjati,
taṃ dukkhitaṃ karotīti attho. Na dukkhaṃ na sukhanti adukkhamasukhaṃ. Makāro
padasandhivasena vutto. So pana cakkhusamphasso attano 5- sampayuttāya vedanāya
sahajātaaññamaññanissayavipākaāhārasampayuttaatthiavigatavasena aṭṭhadhā paccayo
@Footnote: 1 ka.....ādivacanassa nidassanamattaṃ.   2 Ma. avasavatti....
@3 ka. hadayabhāvaṃ   4 cha.Ma. viññāṇaṃ   5 cha.Ma. cakkhusamphasse attanā

---------------------------------------------------------------------------------------------
page71.
Hoti, sampaṭicchannasampayuttāya anantarasamanantarūpanissayanatthivigatavasena
pañcadhā, santīraṇādisampayuttānaṃ upanissayavaseneva paccayo hoti.
      Suṇātīti sotaṃ, taṃ sasambhārasotabilassa anto tanutambalomācite
aṅgulivedhakasaṇṭhāne padese sotaviññāṇādīnaṃ yathārahaṃ vatthudvārabhāvaṃ sādhayamānaṃ
tiṭṭhati. Saddīyantīti 1- saddā, udāharīyantīti attho. Ghāyatīti ghānaṃ, taṃ
sasambhāraghānabilassa anto ajapadasaṇṭhāne padese ghānaviññāṇādīnaṃ yathārahaṃ
vatthudvārabhāvaṃ sādhayamānaṃ tiṭṭhati. Gandhiyantīti gandhā, attano vatthuṃ sūciyantīti
attho. Jīvitaṃ avhātīti jivhā, sāyanaṭṭhena vā jivhā. Sā sasambhārajivhāya
atiaggamūlapassāni vajjetvā uparimatalamajjhe bhinnauppaladalaggasaṇṭhāne padese
jivhāviññāṇādīnaṃ yathārahaṃ vatthudvārabhāvaṃ sādhayamānā tiṭṭhati. Rasanti te
sattāti rasā, assādentīti attho.
      Kucchitānaṃ sāsavadhammānaṃ 2- āyoti kāyo. Āyoti uppattideso. So
yāvatā imasmiṃ kāye upādinnappavatti nāma atthi, tattha yebhuyyena
kāyappasādo kāyaviññāṇādīnaṃ yathārahaṃ vatthudvārabhāvaṃ sādhayamāno tiṭṭhati.
Phusiyantīti phoṭṭhabbā. Manatīti 3- mano, vijānātīti attho. Attano lakkhaṇaṃ
dhārentīti dhammā. Manoti sahāvajjanabhavaṅgaṃ. Dhammāti nibbānaṃ muñcitvā avasesā
dhammārammaṇadhammā. 4-  Manoviññāṇanti javanamanoviññāṇaṃ. Manosamphassoti
taṃsampayutto phasso, so sampayuttāya vedanāya vipākapaccayavajjehi sesehi
sattahi paccayehi paccayo hoti anantarāya teheva sesānaṃ upanissayeneva
paccayo hoti.
      Avasiyapavattasallakkhaṇavasena vāti avaso 5- hutvā pavattasaṅkhāre dassanavasena
olokanavasenāti attho. Rūpe vaso na labbhatīti rūpasmiṃ vasavattibhāvo issarabhāvo
na labbhati. Vedanādīsupi eseva nayo.
@Footnote: 1 ka. sappantīti   2 cha.Ma. āsavadhammānaṃ   3 ka. munātīti
@4 ka. dhammārammaṇā  5 ka. avasiye

---------------------------------------------------------------------------------------------
page72.
      Nāyaṃ bhikkhave kāyo tumhākanti attani hi 1- sati attaniyaṃ nāma
hoti, attāyeva ca natthi. Tasmā "nāyaṃ bhikkhave kāyo na tumhākan"ti
āha. Nāpi aññesanti añño nāma paresaṃ attā. Tasmiṃ sati aññesaṃ
nāma siyā, sopi natthi. Tasmā "nāpi aññesan"ti āha. Purāṇamidaṃ
bhikkhave kammanti nayidaṃ purāṇakammameva, purāṇakammanibbatto panesa kāyo.
Tasmā paccayavohārena evaṃ vutto. Abhisaṅkhatantiādi kammavohārasseva vasena
purimaliṅgasabhāgatāya 2- vuttaṃ. Ayampanettha attho:- abhisaṅkhatanti paccayehi
katoti daṭṭhabbo. Abhisañcetayitanti cetanāvatthuko, cetanāmūlakoti daṭṭhabbo.
Vedaniyanti vedanāya vatthūti daṭṭhabbo.
      Rūpe sāro na labbhatīti rūpe niccādisāro na labbhati. Vedanādīsupi
eseva nayo. Rūpaṃ assāraṃ nissāranti rūpaṃ 3- assāraṃ sāravirahitañca.
Sārāpagatanti sārato apagataṃ. Niccasārasārena vāti bhaṅgaṃ atikkamitvā
pavattamānena niccasārena vā. Kassaci niccasārassa abhāvato niccasārena
sāro natthi. Sukhasārasārena vāti vimuttisukhaṃ 4- atikkamitvā pavattamānassa
kassaci sukhasārassa 5- abhāvato sukhasārasārena vā. Attasārasārena vāti
attattaniyasārasārena vā. Niccena vāti bhaṅgaṃ atikkamitvā pavattamānassa
kassaci niccassa abhāvato 6- niccena vā. Dhuvena vāti vijjamānakālepi
paccayāyattavuttitāya thirassa kassaci abhāvato dhuvena vā. Sassatena vāti
abbocchinnassa sabbakāle vijjamānassa kassaci abhāvato sassatena vā.
Avipariṇāmadhammena vāti jarābhaṅgavasena avipariṇāmapakatikassa kassaci abhāvato
avipariṇāmadhammena vā.
      Cakkhu suññaṃ attena vā attaniyena vāti "kārako vedako
sayaṃvasī"ti evaṃ parikappitena attanā vā attābhāvatoyeva attano santakena
parikkhārena ca suññaṃ. Sabbaṃ cakkhvādilokiyadhammajātaṃ yasmā attā ca ettha
@Footnote: 1 cha.Ma. ayaṃ saddo na dissati   2 cha.Ma....sabhāvatāya   3 Sī.,Ma. sayaṃ
@4 Sī. pītisukhaṃ, cha.Ma. ṭhitisukhaṃ     5 Sī. sārassa   6 Ma.sabhākato

---------------------------------------------------------------------------------------------
page73.
Natthi, attaniyañca ettha natthi, tasmā "suññan"ti vuccatīti attho.
Lokuttarāpi dhammā attattaniyehi suññāyeva, suññātītadhammā natthīti vuttaṃ
hoti. Tasmiṃ dhamme attattaniyasārassa natthibhāvo vutto hoti. Loke ca
"suññaṃ gharaṃ suñño ghaṭo"ti vutte 1- gharassa ghaṭassa ca natthibhāvo na hoti,
tasmiṃ ghaṭe ca aññassa natthibhāvo vutto hoti. Bhagavatā ca iti yamhi 2-
koci tattha na hoti, tena taṃ suññaṃ. Yaṃ pana tattha avasiṭṭhaṃ hoti, taṃ
santaṃ idamatthīti pajānātīti ayameva attho vutto. Tathā ñāyaganthe
saddaganthe ca ayameva attho. Iti imasmiṃ suttante 3- anattalakkhaṇameva
kathitaṃ. Anissariyatoti attano issariye avasavattanato. 4- Akāmakāriyatoti
attano akāmaṃ arucikaraṇavasena. Aphāsunīyatoti 5- ṭhātuṃ patiṭṭhābhāvato.
Avasavattanatoti attano vase avattanato. Pavattitoti 6- aniccato
paccayāyattavuttito. Vivittatoti nissarato.
      Suddhanti kevalaṃ issarakālapakatīhi vinā kevalaṃ paccayuppattivasena 7- pavattamānaṃ
suddhaṃ nāma. Attaniyavirahito suddhadhammapuñjoti ca. Suddhaṃ dhammasamuppādaṃ,
suddhaṃ saṅkhārasantatinti suddhaṃ passantassa jānantassa saṅkhārānaṃ santatiṃ
abbocchinnaṃ saṅkhārasantatiṃ. Tatheva suddhaṃ passantassa saṅkhāradīni, ekaṭṭhāni
ādarena dvittikkhattuṃ vuttāni. Evaṃ passantassa maraṇamukhe bhayaṃ na hoti.
Gāmaṇīti ālapanaṃ. Tiṇakaṭṭhasamaṃ lokanti imaṃ upādinnakkhandhasaṅkhātaṃ lokaṃ. Yadā
tiṇakaṭṭhasamaṃ paññāya passati. Yathā araññe tiṇakaṭṭhādīsu gaṇhantesu
attānaṃ vā attaniyaṃ vā gaṇhātīti na hoti, tesu vā tiṇakaṭṭhādīsu
sayameva nassantesupi vinassantesupi attā nassati, attaniyo nassatīti na
hoti. Evaṃ imasmiṃ kāyepi nassante vā vinassante vā attā vā attaniyaṃ
vā bhijjatīti apassanto paññāya tiṇakaṭṭhasamaṃ passatīti vuccati. Na aññaṃ
patthayate kiñci, aññatrappaṭisandhiyāti paṭisandhivirahitaṃ nibbānaṃ ṭhapetvā
aññaṃ bhavaṃ vā attabhāvaṃ vā na pattheti.
@Footnote: 1 cha.Ma. vutto    2 cha.Ma. yampi   3 cha.Ma. sutte   4 Sī. apavattanato
@5 cha.Ma. apāpuṇiyatoti  6 cha.Ma. paratoti    7 cha.Ma. paccayāyattapavattivasena

---------------------------------------------------------------------------------------------
page74.
      Rūpaṃ samannesatīti rūpassa sāraṃ pariyesati. Ahanti vāti diṭṭhivasena.
Mamanti vāti taṇhāvasena. Asmīti vāti mānavasena. Tampi tassa na hotīti
taṃ tividhampi tassa puggalassa na hoti.
      Idhāti desāpadese nipāto, svāyaṃ katthaci lokaṃ upādāya vuccati.
Yathāha "idha tathāgato loke uppajjatī"ti. 1- Katthaci sāsanaṃ. Yathāha "idheva
bhikkhave samaṇo, idha dutiyo samaṇo"ti. 2- Katthaci okāsaṃ. Yathāha:-
          "idheva tiṭṭhamānassa         devabhūtassa me sato
           punarāyu ca me laddho       evaṃ jānāhi mārisā"ti. 3-
      Katthaci padapūraṇamattameva. Yathāha "idhāhaṃ bhikkhave bhuttāvī assaṃ
pavārito"ti 4- idha pana lokaṃ upādāya vuttoti veditabbo. Assutavā puthujjanoti
ettha pana āgamādhigamābhāvā ñeyyo "assutavā"iti. Yassa hi khandhadhātu-
āyatanapaccayākārasatipaṭṭhānādīsu uggahaparipucchāvinicchayarahitattā diṭṭhipaṭisedhako
neva āgamo, paṭipattiyā adhigantabbassa anadhigatattā neva adhigamo atthi,
so āgamādhigamābhāvā ñeyyo "assutavā"iti. Svāyaṃ:-
           puthūnaṃ jananādīhi            kāraṇehi puthujjano
           puthujjanantogadhattā         puthuvāyaṃ jano iti. 5-
      So hi puthūnaṃ nānappakārānaṃ kilesādīnaṃ jananādīhipi kāraṇehi puthujjano.
Yathāha:- puthu kilese janentīti puthujjanā, puthu avihatasakkāyadiṭṭhikāti
puthujjanā, puthu satthārānaṃ mukhullokikāti puthujjanā, puthu sabbagatīhi
avuṭṭhitāti puthujjanā, puthu nānābhisaṅkhāre abhisaṅkharontīti puthujjanā, puthu
nānāoghehi vuyhantīti puthujjanā, puthu nānāsantāpehi santappantīti puthujjanā,
puthu nānāpariḷāhehi paridayhantīti puthujjanā, puthu pañcasu kāmaguṇesu rattā
giddhā gadhitā muñchitā ajjhāpannā 6- laggā laggitā palibuddhāti puthujjanā,
@Footnote: 1 saṃ. kha. 17/78/69, aṅ. catukka. 21/33/38
@2 Ma.mū. 12/139/98, dī. mahā. 10/214/133
@3 dī. mahā. 10/369/244     4 Ma.mū. 12/30/17
@5 su. vi. 1/58, pa. sū. 1/2/21. mano. pū. 1/51/54    6 cha.Ma. ajjhosannā

---------------------------------------------------------------------------------------------
page75.
Puthu pañcahi nīvaraṇehi āvutā nivutā ophuṭā 1- pihitā paṭicchannā paṭikujjitāti
puthujjanā, 2- puthūnaṃ vā gaṇanapathamatītānaṃ ariyadhammaparammukhānaṃ nīcadhammasamācārānaṃ
janānaṃ antogatattātipi puthujjanā, puthuva ayaṃ visuṃyeva saṅkhyaṃ gato, visaṃsaṭṭho
sīlasutādiguṇayuttehi ariyehi janotipi puthujjano. Evametehi "assutavā
puthujjano"ti dvīhi padehi ye te:-
         "duve puthujjanā vuttā          buddhenādiccabandhunā
          andho puthujjano eko         kalyāṇeko puthujjano"ti 3-
dve puthujjanā vuttā, tesu andhaputhujjano vutto hotīti veditabbo.
      Ariyānaṃ adassāvītiādīsu ariyāti ārakattā kilesehi, anaye
anīriyanato, aye iriyanato, sadevakena ca lokena araṇīyato buddhā ca
paccekabuddhā ca buddhasāvakā ca vuccanti, buddhā eva vā idha ariyā. Yathāha
"sadevake bhikkhave loke .pe. Tathāgato ariyoti vuccatī"ti 4-
      sappurisāti ettha pana paccekabuddhā tathāgatasāvakā ca "sappurisā"ti
veditabbā. Te hi lokuttaraguṇayogena sobhanā purisāti sappurisā. Sabbeva vā
ete dvedhāpi vuttā. Buddhāpi hi ariyā ca sappurisā ca paccekabuddhāpi
buddhāsāvakāpi. Yathāha:-
                  "yo ve kataññū katavedi dhīro
                   kalyāṇamitto daḷhabhatti ca hoti
                   dukkhitassa sakkacca karoti kiccaṃ
                   tathāvidhaṃ sappurisaṃ vadantī"ti.
      "kalyāṇamitto daḷhabhatti ca hotī"ti ettāvatā hi buddhasāvakā
vuttā. 5- Kataññutādīhi paccekabuddhā buddhāti, idāni yo tesaṃ ariyānaṃ
adassanasīlo, na ca dassane sādhukārī, so ariyānaṃ adassāvīti veditabbo.
@Footnote: 1 cha.Ma. ovuṭā        2 khu. mahā. 29/239/179 (syā)
@3 su.vi. 1/58, pa.sū. 1/22, sā.pa. 2/61/111, mano. pū. 2/55
@4 saṃ. mahā. 19/1098/380    5 cha.Ma. buddhasāvako vutto

---------------------------------------------------------------------------------------------
page76.
So ca 1- cakkhunā adassāvī, ñāṇena adassāvīti duvidho, tesu ñāṇena adassāvī
idha adhippeto. Maṃsacakkhunā hi dibbacakkhunā vā ariyā diṭṭhāpi adiṭṭhāva
honti tesaṃ cakkhunā vaṇṇamattaggahaṇato, na ariyabhāvagocarato. 2-
Soṇasiṅgālādayopi maṃsacakkhunā ariye passanti, na ca te ariyānaṃ dassāvino.
      Tatridaṃ vatthu:- cittalapabbatavāsino kira khīṇāsavattherassa upaṭṭhāko
vuḍḍhapabbajito ekadivasaṃ therena saddhiṃ piṇḍāya caritvā therassa pattacīvaraṃ
gahetvā piṭṭhito āgacchanto theraṃ pucchi "ariyā nāma bhante kīdisā"ti. Thero
āha "idhekacco mahallako ariyānaṃ pattacīvaraṃ gahetvā vattapaṭipattiṃ 3- katvā saha
carantopi neva ariye jānāti, evaṃ dujjānā āvuso ariyā"ti. Evaṃ vuttepi
so neva aññāsi. Tasmā cakkhunā dassanaṃ, na dassanaṃ, ñāṇena dassanameva
dassanaṃ. Yathāha "alante 4- vakkali, kiṃ te iminā iminā pūtikāyena
diṭṭhena, yo kho vakkali dhammaṃ passati, so maṃ passatī"ti. 5- Tasmā cakkhunā
passantopi ñāṇena ariyehi diṭṭhaṃ aniccādilakkhaṇaṃ apassanto, ariyādhigatañca
dhammaṃ anadhigacchanto, ariyakaradhammānaṃ ariyabhāvassa ca adiṭṭhattā "ariyānaṃ
adassāvī"ti veditabbo.
      Ariyadhammassa akovidoti satipaṭṭhānādibhede ariyadhamme akusalo.
Ariyadhamme avinītoti ettha pana:-
            duvidho vinayo nāma        ekamekettha pañcadhā
            abhāvato tassa ayaṃ        "avinīto"ti vuccati. 6-
      Ayañhi saṃvaravinayo pahānavinayoti duvidho vinayo. Ettha ca duvidhepi
vinaye ekamekopi vinayo pañcadhā bhijjati. Saṃvaravinayopi hi sīlasaṃvaro
satisaṃvaro khantisaṃvaro ñāṇasaṃvaro vīriyasaṃvaroti pañcavidho. Pahānavinayopi
tadaṅgappahānaṃ vikkhambhanappahānaṃ samucchedappahānaṃ paṭippassaddhippahānaṃ
nissaraṇappahānanti  pañcavidho.
@Footnote: 1 cha.Ma. ca-saddo na dissati   2 ka. ariyabhāvabhāvato   3 cha.Ma. cakkhunā
@4 ka. kinte    5 saṃ. kha. 17/87/86    6 pa. sū. 1/24

---------------------------------------------------------------------------------------------
page77.
      Tattha "iminā pātimokkhasaṃvarena upeto hoti samupeto"ti 1- ayaṃ
sīlasaṃvaro. "rakkhati cakkhundriyaṃ, cakkhundriye saṃvaraṃ āpajjatī"ti 2- ayaṃ
satisaṃvaro.
                Yāni sotāni lokasmiṃ (ajitāti bhagavā)
                sati tesaṃ nivāraṇaṃ
                sotānaṃ saṃvaraṃ brūmi
                paññāyete pithiyyareti 3-
ayaṃ ñāṇasaṃvaro. "khamo hoti sītassa uṇhassā"ti 4- ayaṃ khantisaṃvaro.
"uppannaṃ kāmavitakkaṃ nādhivāsetī"ti 5- ayaṃ vīriyasaṃvaro. Sabbopi cāyaṃ saṃvaro
yathāsakaṃ saṃvaritabbānaṃ vinetabbānañca kāyaduccaritādīnaṃ saṃvaraṇato "saṃvaro "
vinayanato "vinayo"ti vuccati. Evaṃ tāva saṃvaravinayo pañcadhā bhijjatīti
veditabbo.
      Tathā yaṃ nāmarūpaparicchedādīsu vipassanāñāṇesu paṭipakkhabhāvato
dīpālokeneva tamassa, tena tena vipassanāñāṇena tassa tassa anatthassa 6-
pahānaṃ. Seyyathidaṃ:- nāmarūpavavatthānena sakkāyadiṭṭhiyā, paccayapariggahena
ahetuvisamahetudiṭṭhīnaṃ, tasseva aparabhāgena kaṅkhāvitaraṇena kathaṃkathībhāvassa,
kalāpasammasanena "ahaṃ mamā"ti gāhassa, maggāmaggavavatthānena amagge
maggasaññāya, udayadassanena ucchedadiṭṭhiyā, vayadassanena sassatadiṭṭhiyā,
bhayadassanena sabhaye abhayasaññāya, ādīnavadassanena assādasaññāya 7-
nibbidānupassanāya abhiratisaññāya, muñcitukamyatāñāṇena amuñcitukāmatāya,
upekkhāñāṇena anupekkhāya, anulomena dhammaṭṭhitiyaṃ nibbāne ca paṭilomabhāvassa,
gotrabhunā sākhāranimittaggāhassa pahānaṃ. Etaṃ tadaṅgappahānaṃ nāma.
@Footnote: 1 abhi. vi. 35/511/296     2 dī.Sī. 9/454/201, Ma. mū. 12/295/258,
@  saṃ. saḷā. 18/317/220 (syā), aṅ. catukka. 21/14/18   3 khu. su. 25/2042/532,
@  khu. cūḷa. 30/75/16 (syā)       4 Ma. mū. 12/24/14
@5 Ma. mū. 12/26/15, aṅ. dasaka. 24/60/88  6 ka. aṅgassa  7 ka., Ma. ādīnavasaññāya

---------------------------------------------------------------------------------------------
page78.
      Yaṃ pana upacārappanābhedena samādhinā pavattibhāvanivāraṇato
ghaṭappahāreneva udakapiṭṭhisevālassa tesaṃ tesaṃ nīvāraṇādidhammānaṃ pahānaṃ, etaṃ
vikkhambhanappahānaṃ nāma. Yaṃ catunnaṃ ariyamaggānaṃ bhāvitattā taṃtaṃmaggavato
attano attano santāne "diṭṭhigatānaṃ pahānāyā"tiādinā 1- nayena vuttassa
samudayapakkhiyassa sabbakilesagaṇassa 2- accantaappavattibhāvena pahānaṃ, idaṃ
samucchedappahānaṃ nāma. Yaṃ pana phalakkhaṇe paṭippassaddhattaṃ kilesānaṃ, etaṃ
paṭippassaddhippahānaṃ nāma. Yaṃ sabbasaṅkhatanissaṭattā pahīnasabbasaṅkhataṃ
nibbānaṃ, etaṃ nissaraṇappahānaṃ nāma. Sabbampi cetaṃ pahānaṃ yasmā
cāgaṭṭhena pahānaṃ, vinayaṭṭhena vinayo, tasmā "pahānavinayo"ti vuccati.
Taṃtaṃpahānavato vā tassa tassa vinayassa sambhavato cetaṃ 3- "pahānavinayo"ti vuccati.
Evaṃ pahānavinayopi pañcadhā bhijjatīti veditabbo. 4-
      Evamayaṃ saṅkhepato duvidho bhedato ca dasavidho vinayo bhinnasaṃvarattā,
pahātabbassa ca appahīnattā yasmā etassa assutavato puthujjanassa natthi,
tasmā abhāvato tassa ayaṃ "avinīto"ti vuccatīti. Eseva nayo sappurisānaṃ
adassāvī sappurisadhammassa akovido, sappurisadhamme avinītoti etthāpi.
Ninnānākaraṇaṃ hi etaṃ atthato. Yathāha "yeva te ariyā, teva te
sappurisā. Yeva te sappurisā, teva te ariyā. Yo eva so ariyānaṃ dhammo,
so eva so sappurisānaṃ dhammo. Yo eva so sappurisānaṃ dhammo, so eva
so ariyānaṃ dhammo. Yeva te ariyavinayā, teva te sappurisavinayā. Yeva te
sappurisavinayā, teva te ariyavinayā. Ariyeti vā, sappuriseti vā, ariyadhammeti
vā, sappurisadhammeti vā, ariyavinayeti vā, sappurisavinayeti vā ekasese 5-
eke ekaṭṭhe same samabhāge tajjāte taññevāti. 6-
      Rūpaṃ attato samanupassatīti idhekacco rūpaṃ attato samanupassati, "yaṃ
rūpaṃ, so ahaṃ. Yo ahaṃ, taṃ rūpan"ti rūpañca attānañca advayaṃ samanupassati.
@Footnote: 1 abhi. saṃ. 34/273/82, abhi. vi. 35/626/321    2 cha.Ma. kilesagaṇassa
@3 cha.Ma. sambhavatopetaṃ  4 pa. sū. 1/24  5 cha.Ma. esese   6 abhi. A. 1/412

---------------------------------------------------------------------------------------------
page79.
Seyyathāpi nāma telappadīpassa jhāyato "yā acci, so vaṇṇo. Yo vaṇṇo,
sā accī"ti acciñca vaṇṇañca advayaṃ samanupassati, evameva idhekacco rūpaṃ
attato .pe. Samanupassatīti 1- evaṃ rūpaṃ "attā"ti diṭṭhiṃ samanupassati. 2-
Rūpavantaṃ vā attānanti arūpaṃ "attā"ti gahetvā chāyāvantaṃ rukkhaṃ viya taṃ
rūpavantaṃ "attā"ti samanupassati. Attani vā rūpanti arūpameva "attā"ti
gahetvā pupphasmiṃ gandhaṃ viya attani rūpaṃ samanupassati. Rūpasmiṃ vā
attānanti arūpameva "attā"ti gahetvā karaṇḍake maṇiṃ viya taṃ attānaṃ
rūpasmiṃ samanupassati. Vedanādīsupi eseva nayo.
      Tattha "rūpaṃ attato samanupassatī"ti suddharūpaṃyeva "attā"ti kathitaṃ.
"rūpavantaṃ vā attānaṃ, attani vā rūpaṃ, rūpasmiṃ vā attānaṃ. Vedanaṃ attato.
Saññaṃ. Saṅkhāre. Viññāṇaṃ attato samanupassatī"ti imesu sattasu ṭhānesu
arūpaṃ "attā"ti kathitaṃ, "vedanāvantaṃ vā attānaṃ, attani vā vedanā,
vedanāya vā attānan"ti evaṃ catūsu khandhesu tiṇṇaṃ tiṇṇaṃ vasena dvādasasu
ṭhānesu rūparūpamissako attā kathito. Tattha rūpaṃ attato samanupassati.
Vedanaṃ. Saññaṃ. Saṅkhāre. Viññāṇaṃ attato samanupassatīti 3- pañcasu
ṭhānesu ucchedadiṭṭhi kathitā. Avasesesu sassatadiṭṭhi. Evamettha paṇṇarasa
bhavadiṭṭhiyo pañca bhavadiṭṭhiyo honti. Tā sabbāpi maggāvaraṇā, na saggāvaraṇā,
paṭhamamaggavajjhāti veditabbā.
      Āraññikoti araññe nivāSī. 4- Pavaneti mahante gambhīravane. Caramānoti
tahiṃ tahiṃ vicaramāno. Vissattho gacchatīti nibbhayo nirāsaṅko carati. Anāpāthagato
luddassāti migaluddassa parammukhagato. Antamakāsi māranti kilesamāraṃ vā
devaputtamāraṃ vā antaṃ akāsi. Apadaṃ vadhitvāti kilesapadaṃ hantvā
nāsetvā. 5- Māracakkhu adassanaṃ gatoti mārassa adassanavisayaṃ patto.
Anāpāthagatoti mārassa parammukhaṃ patto. Sesaṃ sabbattha pākaṭameva.
@Footnote: 1 khu. paṭi. 31/148   2 cha.Ma. diṭṭhipassanāya passati   3 khu. paṭi. 31/135/155
@4 cha.Ma. nivāsaṃ    5 ka. kilesacaraṃ acaraṃ katvā nāsetvā

---------------------------------------------------------------------------------------------
page80.
      Evaṃ bhagavā idampi suttaṃ arahattanikūṭeneva desesi. Desanāpariyosāne
ca vuttasadisoyeva dhammābhisamayo ahosīti.
                  Saddhammappajjotikāya cūḷaniddesaṭṭhakathāya
                 mogharājamāṇavasuttaniddesavaṇṇanā niṭṭhitā.
                             Paṇṇarasamaṃ.
                        -----------------
                    16. Piṅgiyamāṇavasuttaniddesavaṇṇanā
      [89] Soḷasame piṅgiyasuttaniddese:- jiṇṇohamasmi abalo vivaṇṇoti 1-
so kira brāhamṇo jarābhibhūto vīsavassasatiko jātiyā, dubbalo ca "idha pādaṃ
karissāmī"ti aññatreva karoti, vinaṭṭhapurimacchavivaṇṇo ca. Tenāha "jiṇṇohamasmi
abalo vivaṇṇo"ti, 1- māhampanassaṃ 2- momuho antarāvāti māhaṃ tuyhaṃ dhammaṃ
asacchikatvā antarā eva avidvā hutvā anassaṃ. 3- Jāti jarāya idha vippahānanti
idheva tava pādamūle pāsāṇake cetiye vā jātijarāya vippahānaṃ nibbānaṃ
dhammarasaṃ ahaṃ vijaññaṃ, tamme ācikkha.
      Abaloti balarahito. 4- Dubbaloti dubbalabalo. Appabaloti parittabalo.
Appathāmoti parittavīriyo. Vītavaṇṇoti parivattitacchavivaṇṇo. Vigatavaṇṇoti
apagatacchavivaṇṇo. Vītacchitavaṇṇoti 5- dūrībhūtacchavivaṇṇo. Yā sā purimā subhā
vaṇṇanibhāti yā sā subhā sundarā purimakāle sati, sā vaṇṇanibhā etarahi
antarahitā vigatā. 6- Ādīnavo pātubhūtoti upaddavo pāturahosi. "yā sā
purimā subhā vaṇṇanibhā"ti pāṭhaṃ ṭhapetvā "yā sundarā 7- assā"ti eke
vaṇṇayanti.
      Asuddhāti paṭalādīhi asuddhā. Avisuddhāti timirādīhi avisuddhā.
Aparisuddhāti samantato phoṭapaṭalādīhi pariyonaddhattā aparisuddhā. Avodātāti
nappasannā
@Footnote: 1 cha.Ma. vītavaṇaṇoti   2 cha.Ma. māhaṃ nassaṃ   3 cha.Ma. anassiṃ   4 cha.Ma. balavirahito
@5 cha.Ma. vigacchitavaṇṇoti   6 ka. vihatā   7 cha.Ma. subhā

---------------------------------------------------------------------------------------------
page81.
Pasannasadisā. 1- No tathā cakkhunā rūpe passāmīti yathā porāṇacakkhunā 2-
rūpārammaṇaṃ passāmi olokemi, tathā tena pakārena idāni na passāmi.
Sotā asuddhātiādīsupi 3- eseva nayo. Māhaṃ panassanti ahaṃ mā vinassaṃ. 4-
      [90] Idāni yasmā piṅgiyo kāye sāpekkhatāya "jiṇṇohamasmī"tiādimāha.
Tasmā therassa bhagavā 5- kāye sinehappahānatthaṃ "disvāna rūpesu vihaññamāne"ti
gāthamāha. Tattha rūpesūti rūpahetu rūpapaccayā. Vihaññamāneti kammakaraṇādīhi
upahaññamāne. Ruppanti rūpesūti cakkhurogādīhi ca rūpahetuyeva janā ruppanti
bādhiyanti.
      Haññantīti ghaṭiyanti. Vihaññantīti vihesiyanti. Upavihaññantīti
hatthapādacchedādiṃ labhanti. Upaghātiyantīti maraṇaṃ labhanti. Kuppantīti parivattanti.
Pīḷiyantīti vighātaṃ āpajjanti. Ghaṭṭiyantīti ghaṭṭanaṃ pāpuṇanti. Byādhitāti 6-
bhītā. Domanassitāti cittavighātaṃ pattā. Hāyamāneti 7- nassamāne.
      [91] Evaṃ bhagavatā yāva arahattaṃ, tāva kathitaṃ paṭipattiṃ sutvā piṅgiyo
jarādubbalatāya visesaṃ anadhigantvāva puna 8- "disā catasso"ti imāya gāthāya
bhagavantaṃ thomento desanaṃ yācati.
      [92] Athassa bhagavā punapi yāva arahattaṃ, tāva paṭipadaṃ dassento
"taṇhādhipanne"ti gāthamāha.
      Taṇhādhipanneti taṇhāya vimuccitvā ṭhite. Taṇhānugeti taṇhāya
samāgacchante. 9- Taṇhānugateti taṇhāya anubandhante. Taṇhānusaṭeti taṇhāya saha
dhāvante. Taṇhāyāpanneti 10- taṇhāya nimugge. Paṭipanneti taṇhāya avatthaṭe.
Abhibhūteti pīḷite. 11- Pariyādinnacitteti pariyādiyitvā gahitakusalacitte.
      Santāpajāteti sañjātacittasantāpe. Ītijāteti roguppanne.
Upaddavajāteti ādīnavajāte. Upasaggajāteti uppannadukkhajāte.
@Footnote: 1 ka. samannaddhasadisā   2 ka. porāṇaṃ cakkhunā   3 cha.Ma. sotaṃ asuddhantiādīsupi
@4 ka. pakārena mā vinassaṃ   5 cha.Ma. tenassa bhagavā   6 ka. byatkitāti
@7 cha.Ma. vemāneti        8 cha.Ma. ca puna   9 cha.Ma. saha gacchante
@10 cha.Ma. taṇhāya panneti   11 cha.Ma. maddite

---------------------------------------------------------------------------------------------
page82.
      Virajaṃ vītamalanti ettha virajanti vigatarāgādirajaṃ. Vītamalanti vigatarāgādimalaṃ 1-
rāgādayo hi ajjhottharaṇaṭṭhena rajo nāma, dūsanaṭṭhena malaṃ nāma.
Dhammacakkhunti katthaci paṭhamamaggañāṇaṃ, katthaci ādīni tīṇi maggañāṇāni,
katthaci catutthamaggañāṇampi. Idha pana jaṭilasahassassa catutthamaggañāṇaṃ. Piṅgiyassa
tatiyamaggañāṇameva. Yaṃ kiñci samudayadhammaṃ, sabbantaṃ nirodhadhammanti vipassanāvasena
evaṃ pavattassa dhammacakkhuṃ udapādīti attho. Sesaṃ sabbattha pākaṭameva.
      Evaṃ idampi suttaṃ bhagavā arahattanikūṭeneva desesi, desanāpariyosāne
ca piṅgiyo anāgāmiphale patiṭṭhāsi. So kira antarantarā cintesi "evaṃ
vicitrapaṭibhānaṃ nāma desanaṃ na labhati mayhaṃ mātulo bāvarī savanāyā"ti. Tena
sinehavikkhepena arahattaṃ pāpuṇituṃ nāsakkhi. Antevāsikā panassa sahassajaṭilā
arahattaṃ pāpuṇiṃsu. Sabbeva iddhimayapattacīvaradharā ehibhikkhuno ahesunti.
                  Saddhammappajjotikāya cūḷaniddesaṭṭhakathāya
                  piṅgiyamāṇavasuttaniddesavaṇṇanā niṭṭhitā.
                              Soḷasamaṃ
                         --------------
                17. Pārāyanatthutigāthāniddesavaṇṇanā
      [93] Ito paraṃ saṅgītikārā desanaṃ thomentā "idamavoca bhagavā"tiādimāhaṃsu.
Tattha idamavocāti idaṃ pārāyanaṃ avoca. Paricārikasoḷasannanti 2- bāvarissa paricārikena
piṅgiyena saha soḷasannaṃ, 3- buddhassa vā bhagavato paricārikānaṃ soḷasannanti
parivārakasoḷasannaṃ. 4- So eva 5- ca brāhmaṇo tatra soḷasasu disāsu 6- pana purato ca
pacchato ca vāmapassato ca dakkhiṇapassato ca cha cha yojanāni nisinnā ujukena
dvādasayojanikā ahosi. Ajjhiṭṭhoti yācito.
@Footnote: 1 cha.Ma. vītarāgādimalaṃ    2 cha.Ma. paricārikasoḷasānanti   3 cha.Ma. soḷasānaṃ, evamuparipi
@4 cha.Ma. soḷasānanti paricārakasoḷasānaṃ   5 cha.Ma. te eva   6 ka. soḷasa parisā

---------------------------------------------------------------------------------------------
page83.
      [94-7] Atthamaññāyāti pāḷiatthamaññāya. Dhammamaññāyāti
pāḷidhammamaññāya. 1- Pārāyananti evaṃ imassa dhammapariyāyassa adhivacanaṃ āropetvā
tesaṃ brāhmaṇānaṃ nāmāni kittayantā 2- "ajito .pe. Buddhaseṭṭhamupāgamun"ti
āhaṃsu. Tattha sampannacaraṇanti nibbānapadaṭṭhānabhūtena pātimokkhasīlādinā
sampannaṃ. Isinti mahesiṃ.
      Niddese upāgamiṃsūti samīpe gamiṃsu. Upasaṅkamiṃsūti avidūraṭṭhānaṃ gamiṃsu.
Payirupāsiṃsūti samīpe nisīdiṃsu. Paripucchiṃsūti paripucchaṃ āpādayiṃsu. 3-
Paripañhiṃsūti 4- tulayiṃsu. "codayiṃsū"ti keci.
      Sīlācāranipphattīti uttamasīlācāranipphatti, 5- maggena nipphannasīlanti
attho.
      Gambhīreti uttānabhāvapaṭikkhepavacanaṃ. Duddaseti gambhīrattā duddase,
dukkhena daṭṭhabbe, na sakkā sukhena daṭṭhuṃ. Duddasattāva duranubodhe, 6- dukkhena
avabujjhitabbe, na sakkā sukhena avabujjhituṃ. Santeti nibbute. Paṇīteti
aggappatte. 7- Idaṃ dvayaṃ lokuttarameva sandhāya vuttaṃ. Atakkāvacareti takkena na
avacaritabbe na ogāhitabbe na 8- ñāṇeneva avacaritabbe. Nipuṇeti saṇhe.
Paṇḍitavedanīyeti sammāpaṭipannehi paṇḍitehi veditabbe.
      [98] Tosesīti tuṭṭhiṃ āpādesi. Vitosesīti vividhā tesaṃ somanassaṃ
uppādesi. Pasādesīti tesaṃ cittappasādaṃ akāsi. Ārādhesīti ārādhayi saddhiṃ
pāpesi. Attamane akāsīti somanassavasena sakamane akāsi.
      [99] Tato paraṃ brahamacariyamacariṃsūti maggabrahmacariyaṃ acariṃsu.
      [101] Tasmā pārāyananti tassa pārabhūtassa nibbānassa āyatananti
vuttaṃ hoti.
                 Pārāyanatthutigāthāniddesavaṇṇanā niṭṭhitā.
@Footnote: 1 cha.Ma. pāḷimaññāya    2 cha.Ma. kittayanto    3 cha.Ma. āhariṃsu
@4 cha.Ma. parigaṇhiṃsūti     5 cha.Ma. sīlācāranibbattīti uttamasīlācāranibbatti
@6 ka. duranubodheti duddasattatā ca duranubodhe   7 cha.Ma. atappake, i. atittikare
@8 cha.Ma. na-saddo na dissati

---------------------------------------------------------------------------------------------
page84.
                 18. Pārāyanānugītigāthāniddesavaṇṇanā
      [102] Pārāyanamanugāsissanti 1- assa ayaṃ sambandho:- bhagavatā hi
pārāyane desite soḷasasasahassajaṭilā arahattaṃ pāpuṇiṃsu, avasesānañca
cuddasakoṭisaṅkhātānaṃ 2- devamanussānaṃ dhammābhisamayo ahosi. Vuttañhetaṃ porāṇehi:-
            "tato pāsāṇake ramme      pārāyanasamāgame
             amataṃ pāpayī buddho         cuddasa pāṇakoṭiyo"ti.
      Niṭṭhitāya pana dhammadesanāya tato tato āgatā manussā bhagavato
ānubhāvena attano attano gāmanigamādīsveva pāturahesuṃ. Bhagavāpi sāvatthimeva
agamāsi paricārikasoḷasādīhi anekehi bhikkhusahassehi parivuto. Tattha piṅgiyo
bhagavantaṃ vanditvā āha "gacchāmahaṃ bhante bāvarissa buddhuppādaṃ ārocetuṃ,
paṭiññātaṃ hi tassa 3- mayā"ti. Atha bhagavatā anuññāto ñāṇagamaneneva
godhāvārītīraṃ gantvā pādagamanena assamābhimukho agamāsi. Tamenaṃ bāvarī
brāhmaṇo maggaṃ olokento nisinno dūratova taṃ khārijaṭādivirahitaṃ
bhikkhuvesenāgacchantaṃ disvā "buddho loke uppanno"ti niṭṭhamagamāsi.
Sampattañcāpi naṃ pucchi "kiṃ piṅgiya buddho loke uppanno"ti. Āma brāhmaṇa
uppanno, pāsāṇake cetiye nisinno amhākaṃ dhammaṃ desesi, tamahaṃ tuyhaṃ
desessāmīti. Tato bāvarī mahatā sakkārena sapariso taṃ pūjetvā āsanaṃ paññāpesi.
Tattha nisīditvā piṅgiyo "pārāyanamanugāyissan"tiādimāha.
      Tattha anugāyissanti bhagavato gītaṃ anugāyissaṃ. Yathā addakkhīti yathā
sāmaṃ saccābhisambodhena asādhāraṇena ca addakkhi. Nikkāmoti pahīnakāmo.
"nikkamo"tipi pāṭho, vīriyavāti attho. Nikkhanto vā akusalapakkhā. Nibbanoti
kilesavanavirahito, taṇhāvirahito eva vā. Kissa hetu musā bhaṇeti yehi
kilesehi musā bhaṇeyya, ete tassa pahīnāti dasseti. Etena brāhmaṇassa
savane ussāhaṃ janeti.
@Footnote: 1 ka....bhāsissanti   2 ka..... saṅkhānaṃ     3 cha.Ma. paṭissutaṃ hi tasseva

---------------------------------------------------------------------------------------------
page85.
      Amaloti kilesamalavirahito. Vimaloti vigatakilesamalo nimmaloti kilesamalasuddho.
Malāpagatoti kilesamalā dūrībhūto hutvā carati. Malavippahīnoti kilesamalappahīno.
Malavimuttoti 1- kilesehi vimutto. Sabbamalavītivattoti vāsanādisabbakilesamalaṃ
atikkanto. Te vanāti ete vuttappakārā kilesā.
      [103] Vaṇṇūpasañhitanti guṇūpasañhitaṃ.
      [104] Saccavhayoti buddho hi sacceneva avhānena nāmena yutto.
Brahmeti taṃ brāhmaṇaṃ ālapati.
      Tattha lokoti lujjanaṭṭhena loko. Eko loko bhavalokoti tebhūmakavipāko.
So hi bhavatīti bhavo, bhavo eva loko bhavaloko. Bhavaloko ca sambhavaloko cāti
ettha ekeko dve dev hoti. Bhavaloko hi sampattibhavavipattibhavavasena duvidho.
Sambhavalokopi sampattisambhavavipattisambhavavasena duvidho. Tattha sampattibhavalokoti
sugatiloko. So hi iṭṭhaphalattā sundaro lokoti sampatti, bhavatīti bhavo, sampatti
eva bhavo sampattibhavo, so eva loko sampattibhavaloko. Sampattisambhavalokoti
sugatūpagakammaṃ. Taṃ hi sambhavati etasmā phalanti sambhavo, sampattiyā sambhavo
sampattisambhavo, sampattisambhavo eva loko sampattisambhavalokoti.
      Vipattibhavalokoti apāyaloko. So hi aniṭṭhaphalattā virūpo lokoti
vipatti, bhavatīti bhavo, vipatti eva bhavo vipattibhavo, vipattibhavo eva loko
vipattibhavaloko. Vipattisambhavalokoti apāyūpagakammaṃ. Taṃ hi sambhavati etasmā
phalanti sambhavo, vipattiyā sambhavo vipattisambhavo, vipattisambhavo eva loko
vipattisambhavalokoti. Tisso vedanāti sukhā vedanā dukkhā vedanā adukkhamasukhā
vedanā lokiyā eva. 2- Āhārāti paccayā. Paccayā hi attano phalaṃ āharantīti
āhāRā. Kabaḷiṅkārāhāro phassāhāro manosañcetanāhāro viññāṇāhāroti
cattāro. Vatthuvasena kabaḷīkattabbattā kavaḷiṅkāro, ajjhoharitabbattā
@Footnote: 1 ka. malavippamugatoti       2 ka. lokikā eva

---------------------------------------------------------------------------------------------
page86.
Āhāro, odanakummāsādivatthukāya ojāyetaṃ nāmaṃ, sā hi ojaṭṭhamakarūpāni
āharatīti āhāro. Cakkhusamphassādiko chabbidho phasso tisso vedanā
āharatīti āhāro. Manaso sañcetanā na sattassāti manosañcetanā yathā
cittekaggatā, manasā vā sampayuttā sañcetanā 1- manosañcetanā yathā ājaññaratho,
tebhūmakakusalākusalacetanā. Sā hi tayo bhave āharatīti āhāro. Viññāṇanti
ekūnavīsatibhedaṃ paṭisandhiviññāṇaṃ. Taṃ hi paṭisandhināmarūpaṃ āharatīti āhāro.
      Upādānakkhandhāti upādānagocarā khandhā 2- upādānakkhandhā, majjhe padalopo
daṭṭhabbo. Upādānasambhūtā vā khandhā upādānakkhandhā yathā tiṇaggi, thusaggi. 3-
Upādānavisayā 4- vā khandhā upādānakkhandhā yathā rājapuriso. Upādānappabhavā vā khandhā
upādānakkhandhā yathā puppharukkho, phalarukkho. Upādānāni pana kāmupādānaṃ
diṭṭhupādānaṃ sīlabbatupādānaṃ attavādupādānanti cattāri. Atthato pana bhusaṃ
ādānanti upādānaṃ. Rūpūpādānakkhandho vedanūpādānakkhandho saññūpādānakkhandho
saṅkhārūpādānakkhandho viññāṇūpādānakkhandhoti pañca. Cha ajjhattikāni āyatanānīti
cakkhvāyatanaṃ sotāyatanaṃ ghānāyatanaṃ jivhāyatanaṃ kāyāyatanaṃ manāyatanaṃ. Satta
viññāṇaṭṭhitiyo vuttanayā eva. Tathā aṭṭha lokadhammā. Apica:- lābho alābho
yaso ayaso nindā pasaṃsā sukhaṃ dukkhanti ime aṭṭha lokappavattiyā sati
anuparivattanadhammakattā 5- lokassa dhammāti lokadhammā. Etehi muttā sattā 6-
nāma natthi, buddhānampi honti eva. Yathāha:-
        "aṭṭhime bhikkhave lokadhammā lokaṃ anuparivattanti, loko ca aṭṭha
         lokadhamme anuparivattati. Katame aṭṭha? lābho ca alābho ca .pe.
         Sukhañca dukkhañca. Ime kho bhikkhave aṭṭha lokadhammā lokaṃ aṭṭha
         anuparivattanti, loko ca ime lokadhamme anuparivattatī"ti 7-
@Footnote: 1 saṃ., i. cetanā   2 ka. upādānato bhavā khandhā  3 ka. bhūsaggi
@4 cha.Ma. upādānavidheyyā   5 Sī., i. anuparaMa.....
@6 cha.Ma. mutto satto      7 aṅ. aṭṭhaka. 23/5/131

---------------------------------------------------------------------------------------------
page87.
      Tattha anuparivattantīti anubandhanti nappajahanti, lokato na nivattantīti
attho. Lābhoti pabbajitassa cīvarādi, gahaṭṭhassa dhanadhaññādilābho. Soyeva
alabbhamāno lābho alābho na lābho alābhoti vuccati no 1- ca attābhāvappattito
pariññeyyo siyā. Yasoti parivāro. Soyeva alabbhamāno yaso ayaso.
Nindāti avaṇṇabhaṇanaṃ. Pasaṃsāti vaṇṇabhaṇanaṃ. Sukhanti kāmāvacarakāyikacetasikaṃ.
Dukkhanti puthujjanasotāpannasakadāgāmīnaṃ kāyikacetasikaṃ, anāgāmiarahantānaṃ
kāyikameva. Sattāvāsāti sattānaṃ āvāsā, vasanaṭṭhānānīti attho. Tāni pana
tathā 2- pakāsitā khandhā eva. Sattasu viññāṇaṭṭhitīsu asaññasattena ca
nevasaññānāsaññāyatanena ca saddhiṃ nava sattavāsā. Dasāyatanānīti cakkhvāyatanaṃ
rūpāyatanaṃ sotāyatanaṃ saddāyatanaṃ ghānāyatanaṃ gandhāyatanaṃ jivhāyatanaṃ rasāyatanaṃ
kāyāyatanaṃ phoṭṭhabbāyatananti evaṃ dasa. Dvādasāyatanānīti manāyatanadhammāyatanehi
saddhiṃ evaṃ dvādasa. Aṭṭhārasa dhātuyoti cakkhudhātu rūpadhātu cakkhuviññāṇadhātu
.pe. Manodhātu dhammadhātu manoviññāṇadhātūti ekekasmiṃ tīṇi tīṇi katvā
aṭṭhārasa dhātuyo.
      Sadisanāmoti tesaṃ sadisanāmo ekaguṇavaṇṇanāmo. 3- Sadisavhayoti
ekaguṇavaṇṇanāmena avhāyano. Saccasadisavhayoti avitathaekaguṇavaṇṇanāmena
aviparītena avhāyano.
      Āsitoti upasaṅkamito. Upāsitoti upagantvā sevito. Payirupāsitoti
bhattivasena atisevito. 4-
      [105] Kubbanakanti parittavanaṃ. Bahupphalaṃ kānanamāvaseyyāti
anekaphalādivikatibharitakānanaṃ āgamma vaseyya. Appadasseti bāvarippabhutike parittapaññe.
Mahodadhinti anotattādiṃ mahantaṃ udakadadhiṃ. 5-
      Appadassāti mandadassino. Parittadassāti atimandadassino. Thokadassāti
parittatopi atiparittadassino. Omakadassāti heṭṭhimadassino. Lāmakadassāti
@Footnote: 1 ka. vuccamāno   2 ka. yathā   3 ka. sādināmoti tesaṃ sadisanāmo.
@sadisanāmoti ekaguṇavaṇṇanāmo   4 cha.Ma. atīva sevito   5 cha.Ma. udakarāsiṃ

---------------------------------------------------------------------------------------------
page88.
Appadhānadassino. 1- Jatukkadassāti 2- na uttamadassino appamāṇadassino. 3-
Appamāṇadassanti pamāṇaṃ atikkamitvā appamāṇaṃ nibbānadassaṃ. Aggadassanti
"aggato ve pasannānan"tiādinā 4- nayena aggadhammadassaṃ. Seṭṭhadassanti
sambuddho dipadaseṭṭhoti seṭṭhadassaṃ. Viseṭṭhadassantiādīni cattāri upasaggena
vaḍḍhitāni. Asamanti na samaṃ asamaṃ sabbaññuṃ. Asamasamanti asamehi atītabuddhehi
samaṃ asamasamaṃ. Appaṭisamanti attanā 5- sadisavirahitaṃ. Appaṭibhāganti attano
paṭibimbavirahitaṃ. Appaṭipuggalanti paṭimallapuggalavirahitaṃ. 6- Devātidevanti
visuddhidevānampi atidevaṃ. Abhimaṅgalasammataṭṭhena usabhaṃ. Achambhitaṭṭhena purisasīhaṃ.
Niddosaṭṭhena purisanāgaṃ. Uttamaṭṭhena purisājaññaṃ. Aṭṭhaparisapaṭhaviṃ uppīḷetvā
sadevake loke kenaci paccatthikena paccāmittena akampiye acalaṭṭhāne 7-
tiṭṭhanaṭṭhena purisanisabhaṃ. Dhammadesanādhuravahanaṭṭhena purisadhorayhaṃ.
      Mānasakaṃ vā saranti 8- manasā cintetvā kataṃ pallaṃ vā nāmameva vā.
Anotattaṃ vā dahanti 9- candimasūriyā dakkhiṇena vā uttarena vā gacchantā
pabbatantarena taṃ obhāsenti, ujuṃ gacchantā na obhāsenti. Tenevassa
"anotattan"ti saṅkhā udapādi. Evarūpaṃ anotattaṃvādahaṃ.  10- akkhobhaṃ amitodakanti
cāletuṃ asakkuṇeyyaṃ aparimitaudakajalarāsiṃ. Evamevāti opammasaṃsandanaṃ, buddhaṃ
bhagavantaṃ akkhobhaṃ āsabhaṃ ṭhānaṭṭhānena cāletuṃ asakkuṇeyyaṃ. Amitatejanti
aparimitañāṇatejaṃ. Pabhinnañāṇanti dasabalañāṇādivasena pabhedagatañāṇaṃ. Vivaṭacakkhunti
samantacakkhuṃ.
      Paññāpabhedakusalanti "yā paññā pajānanā vicayo pavicayo"tiādinā 11-
nayena paññāya pabhedajānane chekaṃ. Adhigatapaṭisambhidanti paṭiladdhacatupaṭisambhidaṃ.
Catuvesārajjappattanti "sammāsambuddhassa te paṭijānato ime dhammā
@Footnote: 1 ka. appamāṇadassino   2 cha.Ma. chatukkadassāti   3 cha.Ma. ayaṃ pāṭho na dissati
@4 aṅ. catukka. 21/34/40, khu. iti. 25/90/309   5 cha.Ma. attato
@6 ka. paṭipuggalavirahitaṃ   7 ka. āsabhaṭṭhāne    8 ka. mānasakatasaranti
@9 ka. anotattadahanti    10 ka. anotattadahaṃ
@11 abhi. saṅ. 34/79/34, abhi. vi. 35/525/301

---------------------------------------------------------------------------------------------
page89.
Anabhisambuddhā"tiādinā 1- nayena vuttesu catūsu ṭhānesu visāradabhāvapattaṃ.
Saddhādhimuttanti 2- parisuddhe phalasamāpattacitte adhimuttaṃ, tattha paviṭṭhaṃ.
Setapaccattanti vāsanāya vippahīnattā parisuddhaṃ āveṇikaattabhāvaṃ.
Advayabhāṇinti paricchinnavacanattā dvevacanavirahitaṃ, tādinti tādisaṃ,
iṭṭhāniṭṭhesu akampanaṃ vā. Tathā paṭiññā assāti tathāpaṭiñño, 3- taṃ
aparittanti na khuddakaṃ. Mahantanti tedhātuṃ atikkamitvā mahantappattaṃ. 4-
      Gambhīranti aññesaṃ duppavesaṃ. Appameyyanti atulaṭṭhena appameyyaṃ.
Duppariyogāhanti pariyogāhituṃ dukkhappavesaṃ. Bahuratananti 5- saddhādiratanehi
bahuratanaṃ. 6- Sāgarasamanti  ratanākarato samuddasadisaṃ. Chaḷaṅgupekkhāya samannāgatanti
"cakkhunā rūpaṃ disvā neva sumano hoti na dummano"ti 7- vuttanayena
chaḷaṅgupekkhāya paripuṇṇaṃ. Atulanti tulavirahitaṃ, tulayituṃ asakkuṇeyyaṃ. Vipulanti
atimahantaṃ. Appameyyanti pametuṃ asakkuṇeyyaṃ. Taṃ tādisanti taṃ bhagavantaṃ
tādiguṇasampannaṃ. Pavadataṃ maggavādinanti pavadantānaṃ kathentānaṃ uttamaṃ kathayantaṃ
vadantaṃ adhigacchinti sambandho. Merumiva nagānanti pabbatānaṃ antare sineruṃ
viya. Garuḷamiva dvijānanti pakkhijātānaṃ antare supaṇṇaṃ viya. Sīhamiva migānanti
catuppadānamantare sīhaṃ viya. Udadhimiva aṇṇavānanti vithiṇṇaaṇṇavānaṃ antare
samuddaṃ viya adhigacchiṃ. Jinapavaranti buddhuttamaṃ.
      [106] Yeme pubbeti ye ime pubbe.
      [107] Tamonudāsīnoti tamonudo āsīno. Bhūripaññāṇoti ñāṇaddhajo.
Bhūrimedhasoti vipulapañño.
      Niddese pabhaṅkaroti tejaṃ karo. Ālokakaroti anandhakārakaro.
Obhāsakaroti obhāsaṃ jotiṃ karotīti obhāsakaro. Dīpasadisaṃ ālokaṃ karotīti
dīpaṅkaro. Padīpasadisaṃ ālokaṃ karotīti padīpakaro. Ujjotakaroti patāpakaro. 7-
Pajjotakaroti disāvidisā patāpakaro. 8-
@Footnote: 1 Ma.mū. 12/150/110, aṅ.catuka. 21/8/10    2 cha.Ma. saddhādhimuttanti
@3 ka. tathāyapariññā    4 ka. mahantaṃ padaṃ    5 cha.Ma. pahūtaratananti
@6 cha.Ma. pahūtaratananti    7 aṅ. chakka. 22/272/312 (syā)   8 ka. pabhāsaṅkaro

---------------------------------------------------------------------------------------------
page90.
      Bhūripaññāṇoti puthulañāṇo. Ñāṇapaññāṇoti ñāṇena pākaṭo.
Paññādhajoti ussitaṭṭhena paññāva dhajo assāti paññādhajo, dhajo rathassa
paññāṇantiādīsu 1- viya. Vibhūtavihārīti pākaṭavihāro.
      [108] Sandiṭṭhikamakālikanti sāmaṃ passitabbaphalaṃva, 2- na ca kālantare
pattabbaphalaṃ. Anītikanti kilesādiītivirahitaṃ.
      Sandiṭṭhikanti lokuttaradhammo yena adhigato hoti, tena parasaddhāya
gantabbataṃ hitvā paccavekkhaṇañāṇena 3- sayaṃ daṭṭhabboti sandiṭṭhiko, taṃ
sandiṭṭhikaṃ. Attano phalaṃ dānaṃ sandhāya nāssa kāloti akālo, akāloyeva
akāliko. Yo ettha ariyamaggadhammo, so attano samanantarameva phalaṃ detīti
attho, taṃ akālikaṃ. Ehi passa imaṃ dhammanti evaṃ pavattaṃ ehipassavidhiṃ
arahatīti ehipassiko, taṃ ehipassikaṃ. Ādittaṃ celaṃ vā sīsaṃ vā
ajjhupekkhitvāpi attano citte upanayaṃ arahatīti opanayiko, 4- taṃ opanayikaṃ. 5-
Sabbehipi ugghatitaññūādīhi "bhāvito me maggo, adhigataṃ phalaṃ. Sacchikato
nirodho"ti attani attani veditabbanti paccattaṃ veditabbaṃ viññūhi.
      [109] Atha naṃ bāvarī āha "kinnu tamhā"ti dve gāthā.
      Muhuttampīti  thokampi. Khaṇampīti na bahumpi. Layampīti manampi. 6-
Vayampīti 7- koṭṭhāsampi. Addhampīti 8- divasampi.
      [111-13] Tato piṅgiyo bhagavato santikā avippavāsameva dīpento
"nāhaṃ tamhā"tiādimāha. Nāhaṃ yo me .pe. Passāmi naṃ manasā
cakkhunā vāti taṃ buddhaṃ maṃsacakkhunā viya manasā passāmi. Namassamāno
vivasemi rattinti namassamānova rattiṃ atināmemi.
      [114] Tena teneva natoti yena yena disābhāgena buddho, tena
tenevāhampi nato, tanninno tappoṇo tappabbhāroti 9- dasseti.
@Footnote: 1 khu. jā. 28/1841/326, khu. cūḷa. 30/597/293 (syā)   2 cha.Ma. passitabbaṃ phalaṃ
@3 Ma. paccekakhañāṇena, visuddhi 1/276 (syā)   4 cha.Ma. opaneyyiko
@5 cha.Ma. opaneyyikaṃ    6 ka. mandampi     7 ka. vassampīti   8 ka. aṭṭhampīti
@9 cha.Ma. tappoṇoti

---------------------------------------------------------------------------------------------
page91.
      [115] Dubbalathāmakassāti appathāmakassa. Atha vā dubbalassa ca
dutthāmakassa ca, balavīriyahīnassāti 1- vuttaṃ hoti. Teneva kāyo na paletīti
teneva dubbalatthāmakattena kāyo na gacchati, yena buddho, na  tena
gacchati. "na paretī"tipi pāṭho, so evattho. Tatthāti buddhassa santike.
Saṅkappayantāyāti saṅkappagamanena. Tena yuttoti yena buddho, tena
yutto payutto anuyuttoti dasseti.
      Yena buddhoti yena disābhāgena buddho upasaṅkamitabbo, tena
disābhāgena na paleti. Atha vā bhummatthe karaṇavacanaṃ. Yattha buddho, tattha
na paleti na gacchati. Na vajatīti purato na yāti. Na gacchatīti na vattati. 2-
Nābhikkamatīti 3- na upasaṅkamati.
      [116] Paṅke sayānoti kāmakaddame sayamāno. Dīpā dīpaṃ upallavinti
satthārādito satthārādiṃ adhigacchiṃ. Athaddasāsiṃ sambuddhanti sohaṃ evaṃ
duddiṭṭhiṃ gahetvā anavāhiṇḍanto atha pāsāṇake cetiye buddhamaddakkhiṃ.
      Tattha semānoti nisajjamāno. 4- Sayamānoti seyyaṃ kappayamāno.
Āvasamānoti vasamāno. Parivasamānoti niccaṃ vasamāno.
      Pallavinti uggamiṃ. 5- Upallavinti uttariṃ. 6- Sampallavinti 7-
upasaggena padaṃ vaḍḍhitaṃ. Addasanti niddesassa uddesapadaṃ. Addasanti passiṃ.
Addakkhinti olokesiṃ. Apassinti esiṃ. Paṭivijjhinti vinivijjhiṃ.
      [117] Imissā gāthāya avasāne piṅgiyassa ca bāvarissa ca indriyaparipākaṃ
viditvā bhagavā sāvatthiyaṃ ṭhitoyeva suvaṇṇobhāsaṃ muñci. Piṅgiyo bāvarissa
buddhaguṇe vaṇṇayanto nisinno eva taṃ obhāsaṃ disvā "kiṃ idan"ti olokento
bhagavantaṃ attano purato ṭhitaṃ viya disvā bāvaribrāhmaṇassa "buddho āgato"ti
ārocesi. Brāhmaṇo uṭṭhāyāsanā añjaliṃ paggahetvā aṭṭhāsi. Bhagavāpi
obhāsaṃ pharitvā brāhmaṇassa attānaṃ dassento
@Footnote: 1 cha.Ma. balavīriyahīnassāpīti     2 cha.Ma. nivattati     3 cha.Ma. nātikkamati
@4 ka. nipajjamāno   5 ka. uttariṃ    6 ka. tīraṃ pāpuṇiṃ   7 ka. samupallavinti

---------------------------------------------------------------------------------------------
page92.
Ubhinnampi sappāyaṃ viditvā piṅgiyameva ālapamāno "yathā ahū vakkalī"ti imaṃ
gāthaṃ abhāsi.
      Tassattho:- yathā vakkalitthero saddhādhimutto ahosi, saddhādhureneva
arahattaṃ pāpuṇi, yathā ca soḷasannaṃ eko bhadrāvudho nāma, yathā ca
āḷavigotamo ca. Evameva tvampi pamuñcassu suddhaṃ, tato saddhāya
adhimuccanto "sabbe saṅkhārā aniccā"tiādinā 1- nayena vipassanaṃ ārabhitvā
maccudheyyassa pāraṃ nibbānaṃ gamissatīti 2- arahattanikūṭena desanaṃ niṭṭhāpesi,
desanāpariyosāne piṅgiyo  arahatte, bāvarī anāgāmiphale patiṭṭhahi,
bāvaribrāhmaṇassa sissā 3- pana pañcasatā sotāpannā ahesuṃ.
      Tattha muñcassūti mocassu. Pamuñcassūti mocehi. Adhimuñcassūti tattha
adhimokkhaṃ karassu. Okappehīti bahumānaṃ uppādehi. 4- Sabbe saṅkhārā
aniccāti hutvā abhāvaṭṭhena. 5- Sabbe saṅkhārā dukkhāti dukkhamanaṭṭhena
akkhamaṭṭhena. Sabbe dhammā anattāti avasavattanaṭṭhena.
      [118] Idāni piṅgiyo attano pasādaṃ nivedento  "esa bhiyyo"tiādimāha.
Tattha paṭibhānavāti paṭibhānapaṭisambhidāya upeto. Bhiyyoti 6- uparūpari.
      [119] Adhideve abhiññāyāti  adhidevakare dhamme ñatvā. Paroparanti
hīnappaṇītaṃ, attano ca parassa ca adhidevattakaraṃ sabbaṃ dhammajātaṃ
avedīti vuttaṃ hoti. Kaṅkhīnaṃ paṭijānatanti kaṅkhīnaṃyeva sataṃ "nikkaṅkhamhā"ti
paṭijānantānaṃ.
      Niddese pārāyanikapañhānanti pārāyanikabrāhmaṇānaṃ pucchānaṃ. 7-
Avasānaṃ karotīti antakaro. Koṭiṃ karotīti pariyantakaro. Sīmaṃ mariyādaṃ karotīti
paricchedakaro. Nigamaṃ karotīti parivaṭumakaro. Piṅgiyapañhānanti 8- na kevalaṃ
@Footnote: 1 Ma. mū. 13/356/318, khu. dha. 25/277/64, khu. thera. 26/676/365,
@khu. paṭi. 31/31/38, abhi. ka. 37/753/441   2 ka. gamissasīti   3 ka. parisā
@4 cha.Ma. uppādehīti bhiyyoti    5 cha.Ma. ayaṃ pāṭho na dissati   6 cha.Ma. bhiyyo
@7 ka. pucchāya   8 cha.Ma. sabhiYu..,

---------------------------------------------------------------------------------------------
page93.
Pārāyanikabrāhmaṇānaṃ pañhānaṃ eva, atha kho piṅgiyaparibbājakādīnampi 1-
pañhānaṃ antaṃ karotīti dassetuṃ "piṅgiyapañhānan"tiādimāha. 1-
      [120] Asaṃhīranti rāgādīhi asaṃhāriyaṃ. Asaṅkuppanti asaṃkuppaṃ
avipariṇāmadhammaṃ. Dvīhipi padehi nibbānaṃ bhaṇati. Addhā gamissāmīti ekaṃseneva
taṃ anupādisesaṃ nibbānadhātuṃ gamissāmi. Na mettha kaṅkhāti natthi me ettha
nibbāne kaṅkhā. Evaṃ maṃ dhārehi adhimuttacittanti piṅgiyo "evameva tvampi
pamuñcassu saddhan"ti iminā bhagavato ovādena attani saddhaṃ uppādetvā
saddhādhureneva ca vimuñcitvā taṃ saddhādhimuttiṃ pakāsento bhagavantaṃ āha
"evaṃ maṃ dhārehi adhimuttacittan"ti. Ayañhettha adhippāyo "yathā maṃ tvaṃ
avaca, evameva maṃ adhimuttacittaṃ dhārehī"ti.
      Na saṃhariyatīti gahetvā saṃharituṃ na sakkā. Niyogavacananti yuttavacanaṃ.
Avatthāpanavacananti sanniṭṭhānavacanaṃ. Imasmiṃ pārāyanavagge yaṃ antarantarā na
vuttaṃ, taṃ heṭṭhā vuttanayena gahetabbaṃ. Sesaṃ sabbattha pākaṭameva.
                  Saddhammappajjotikāya cūḷaniddesaṭṭhakathāya
                 pārāyanānugītigāthāniddesavaṇṇanā niṭṭhitā.
                      Pārāyanavaggavaṇṇanā niṭṭhitā.
                            --------
@Footnote: 1 cha.Ma. sabhiYu....

---------------------------------------------------------------------------------------------
page94.
                    19. Khaggavisāṇasuttaniddesavaṇṇanā
                           paṭhamavaggavaṇṇanā
      ito paraṃ khaggavisāṇasuttaniddesavaṇṇanāya okāso anuppatto. Tattha
"sabbesu bhūtesu nidhāya daṇḍan"ti ito paraṃ atirekapadamattameva vaṇṇayissāma.
Tattha sabbesūti anavasesesu. Bhūtesūti sattesu. Ettha bhūtesūti kiñcāpi
bhūtasaddo "bhūtasmiṃ pācittiyan"ti 1- evamādīsu vijjamāne, "bhūtamidaṃ sāriputta
samanupassasī"ti 2- evamādīsu khandhapañcake, "cattāro kho bhikkhu 3- mahābhūtā
hetū"ti 4- evamādīsu catubbidhe paṭhavīdhātvādirūpe, "yo ca kālaghaso bhūto"ti 5-
evamādīsu khīṇāsave, "sabbeva nikkhipissanti, bhūtā loke samussayan"ti 6-
evamādīsu sabbasatte, "bhūtagāmapātabyatāyā"ti 7- evamādīsu rukkhādike, "bhūtaṃ
bhūtato pajānātī"ti 8- evamādīsu cātumahārājikānaṃ heṭṭhā sattanikāyaṃ
upādāya vattati. Idha pana avisesato paṭhavīpabbatādīsu jātā sattā bhūtāti
veditabbā. Tesu  bhūtesu. Nidhāyāti nikkhipitvā.
      Daṇḍanti kāyavacīmanodaṇḍaṃ, kāyaduccaritādīnametaṃ adhivacanaṃ. Kāyaduccaritaṃ
hi daṇḍayatīti daṇḍo, bādheti anayabyasanaṃ pāpetīti  vuttaṃ hoti. Evaṃ
vacīduccaritaṃ manoduccaritañca. Paharaṇadaṇḍo eva vā daṇḍo, taṃ nidhāyātipi
vuttaṃ hoti. Aviheṭhayanti aviheṭhayanto. Aññatarampīti  yaṃ kiñci ekampi.
Tesanti tesaṃ sabbabhūtānaṃ. Na puttamiccheyyāti atrajo khetrajo dinnako
antevāsikoti imesu catūsu puttesu yaṃ kiñci puttaṃ na iccheyya. Kuto
sahāyanti sahāyaṃ pana iccheyyāti kuto eva etaṃ.
      Ekoti pabbajjāsaṅkhātena eko, adutiyaṭṭhena eko, taṇhāpahānaṭṭhena
eko, ekantavigatakilesoti eko, eko paccekasambodhiṃ abhisambuddhoti eko.
@Footnote: 1 gavesitabbaṃ   2 Ma. mū. 12/401/358   3 ka. bhikkhave   4 Ma. u.14/86/68
@5 khu. jā. 27/190/71  6 dī. mahā. 10/220/137   7 vi. mahāvi. 2/90/160
@8 Ma. mū. 12/3/2

---------------------------------------------------------------------------------------------
page95.
Samaṇasahassassapi hi majjhe vattamāno gihisaññojanassa chinnattā eko, evaṃ
pabbajjāsaṅkhātena eko. Eko tiṭṭhati, eko gacchati, eko nisīdati, eko
seyyaṃ kappeti, eko iriyati vattatīti eko. Evaṃ adutiyaṭṭhena eko.
          "taṇhādutiyo puriso           dīghamaddhāna saṃsaraṃ
           itthabhāvaññathābhāvaṃ           saṃsāraṃ nātivattati.
           Evamādīnavaṃ ñatvā           taṇhaṃ dukkhassa sambhavaṃ
           vītataṇho anādāno          sato bhikkhu paribbaje"ti 1-
evaṃ taṇhāpahānaṭṭhena eko sabbakilesassa pahīnā ucchinnamūlā tālāvatthukatā
anabhāvaṃkatā āyatiṃ anuppādadhammāti evaṃ ekantavigatakilesoti eko. Anācariyako
hutvā sayambhū sāmaññeva paccekasambodhiṃ abhisambuddhoti evaṃ eko paccekasambodhiṃ
abhisambuddhoti eko.
      Careti yā imā aṭṭha cariyāyo. Seyyathidaṃ? yā paṇidhisampannānaṃ
Catūsu iriyāpathesu iriyāpathacariyā, indriyesu guttadvārānaṃ ajjhattikāyatanesu
āyatanacariyā, appamādavihārīnaṃ catūsu satipaṭṭhānesu saticariyā, adhicittamanuyuttānaṃ
catūsu jhānesu samādhicariyā, buddhisampannānaṃ catūsu ariyasaccesu ñāṇacariyā,
sammā paṭipannānaṃ catūsu ariyamaggesu maggacariyā, adhigataphalānaṃ catūsu sāmaññaphalesu
paṭipatticariyā, 2- tiṇṇaṃ budadhānaṃ sabbasattesu lokatthacariyā, tattha padesato
paccekabuddhasāvakānanti. Yathāha "cariyāti aṭṭha cariyāyo yā 3- iriyāpathacariyā"ti 4-
vitthāro. Tāhi cariyāti samannāgato bhaveyyāti attho. Atha vā yā imā
"adhimuccanto saddhāya carati, paggaṇhanto vīriyena carati, upaṭṭhahanto satiyā
carati, avikkhitto samādhinā carati, pajānanto paññāya carati, vijānanto
viññāṇena carati, evaṃ paṭipannassa kusalā dhammā āyāpentīti āyatanacariyāya
carati, evaṃ paṭipanno visesamadhigacchatīti visesacariyāya caratī"ti 5- evaṃ aparāpi
@Footnote: 1 khu. iti. 25/15/105/241-324, khu. mahā. 29/891/557,
@khu. cūḷa. 30/667/320 (syā)   2 ka. patticariyā   3 ka. aṭṭha cariyā
@4 khu. cūḷa. 30/667/322 (syā), khu. paṭi. 31/197/232
@5 khu. cūḷa. 30/667/323 (syā), khu. paṭi. 31/197/233

---------------------------------------------------------------------------------------------
page96.
Aṭṭha cariyā vuttā. Tāhipi 1- samannāgato bhaveyyāti  attho. Khaggavisāṇakappoti
khaggavisāṇo nāma khaggamigasiṅgaṃ.
      Kappasaddo panāyaṃ abhisaddahanavohārakālapaññatticchedavikappalesa-
samantabhāvasadisādianekattho. Tathā hissa "okappanīyametaṃ bhoto gotamassa.
Yathā taṃ arahato sammāsambuddhassā"ti 2- evamādīsu abhisaddahanattho. "anujānāmi
bhikkhave pañcahi samaṇakappehi phalaṃ paribhuñjitun"ti 3- evamādīsu vohāro. "yena
sudaṃ niccakappaṃ viharāmī"ti 4- evamādīsu kālo. "iccāyasmā kappo"ti 5-
evamādīsu paññatti. "alaṅkato kappitakesamassū"ti 6- evamādīsu chedanaṃ. "kappati
dvaṅgulakappo"ti 7- evamādīsu vikapPo. "atthi kappo nipajjitun"ti 8-
evamādīsu leso. "kevalakappaṃ veḷuvanaṃ obhāsetvā"ti 9- evamādīsu samantabhāvo.
"satthukappena kira bho sāvakena saddhiṃ mantayamānā na jānimhā"ti 10- evamādīsu
sadiso, paṭibhāgoti attho. Idha panassa sadiso paṭibhāgoti attho veditabbo,
khaggavisāṇasadisoti 11- vuttaṃ hoti. Ayaṃ tāvettha padato atthavaṇṇanā.
      Adhippāyānusandhito pana evaṃ veditabbo:- yvāyaṃ vuttappakāro
daṇḍo bhūtesu pavattiyamāno anihito 12- hoti, taṃ tesu appavattiyamānesu 13-
tappaṭipakkhabhūtāya mettāya hitūpasaṃhārena ca sabbesu bhūtesu nidhāya daṇḍaṃ,
nihitadaṇḍattā eva  ca yathā anihitadaṇḍā sattā bhūtāni daṇḍena vā satthena
pāṇinā vā leḍḍunā vā viheṭhenti tathā aviheṭhayaṃ, aññatarampi tesaṃ imaṃ
mettākammaṭṭhānaṃ āgamma yadeva tattha vedanāgataṃ saññāsaṅkhāraviññāṇagataṃ
tañca tadanusāreneva tadaññañca saṅkhāragataṃ 14- vipassitvā imaṃ paccekabodhiṃ
adhigatomhī"ti. Ayaṃ tāva adhippāyo.
@Footnote: 1 cha.Ma. tāhi   2 Ma.mū. 12/387/345   3 vi. cūḷa. 7/250/7
@4 Ma.mū. 12/387/345   5 khu.su. 25/1099/544, khu. cūḷa. 30/372/181 (syā)
@6 khu. jā. 28/1380/272   7 vi. cūḷa. 7/446/286   8 aṅ. aṭṭhaka. 23/80/276
@9 saṃ. sa. 15/94/61   10 Ma. mū. 12/260/221   11 ka....paṭibhāgoti
@12 cha.Ma. ahito       13 ka. appavattiyamāno     14 ka. saṅkhataṃ

---------------------------------------------------------------------------------------------
page97.
      Ayaṃ pana anusandhi:-  evaṃ vutte te amaccā āhaṃsu "idāni bhante
kuhiṃ gacchathā"ti. Tato tena "pubbapaccekasambuddhā kattha vasantī"ti āvajjetvā
"gandhamādanapabbate"ti vutte punāhaṃsu "amhe dāni bhante pajahatha,
na gacchathā"ti 1- atha paccekabuddho āha "na puttamiccheyyā"ti sabbaṃ. Tatrāyaṃ
adhippāyo:- ahaṃ idāni atrajādīsu yaṃ kiñci puttampi na iccheyyaṃ, kuto
pana tumhādisaṃ sahāyaṃ. Tasmā tumhesupi yo mayā saddhiṃ gantukāmo puriso
vā hotuṃ icchati, so eko care  khaggavisāṇakappoti. 2- Atha vā tehi "amhe
dāni  bhante pajahatha, na icchathā"ti vutte so paccekasambuddho "na puttamiccheyyaṃ,
kuto sahāyan"ti vatvā attanā 3- yathāvuttenaṭṭhena ekacariyāya guṇaṃ disvā
sammudito pītisomanassajāto imaṃ udānaṃ udānesi.
      Tattha tasāti 4- pipāsakiriyā. Thāvarāti khīṇāsavā. Bhayabheravāti khuddānukhuddakā
cittutrāsā. 5- Nidhāyāti chaḍḍetvā. Nidahitvāti ṭhapetvā oropayitvāti
adhokaritvā. Samoropayitvāti adhogataṃ vissajjetvā. Nikkhipitvāti tato apanetvā.
Paṭippassambhitvāti sannisīdāpetvā.
      Ālapananti ādito lapanaṃ. Sallapananti sammā lapanaṃ. Ullapananti
uddhaṃ katvā lapanaṃ. Samullapananti punappunaṃ uddhaṃ katvā lapanaṃ.
      Iriyāpathacariyāti iriyāpathānaṃ cariyā, pavattananti attho. Sesesupi eseva nayo.
Āyatanacariyā pana āyatanesu satisampajaññānaṃ cariyā. Pattīti phalāni. Tāni hi
pāpuṇīyantīti "pattī"ti vuttāni. Sattalokassa diṭṭhadhammikasamparāyikā atthā
lokatthāti ayaṃ viseso.
      Idāni tāsaṃ cariyānaṃ bhūmiṃ dassento "catūsu iriyāpathesū"tiādimāha.
Satipaṭṭhānesūti ārammaṇasatipaṭṭhānesupi vuccamānesu satito anaññāni, vohāravasena
pana aññāni viya katvā vuttaṃ. Ariyasaccesūti pubbabhāgalokiyasaccañāṇena visuṃ visuṃ
saccapariggahavasena vuttaṃ. Ariyamaggesu sāmaññaphalesūti
@Footnote: 1 cha.Ma. icchathāti   2 cha.Ma. khaggavisāṇakappo     3 cha.Ma. attano
@4 Sī. tasināti, ka. tasitāti    5 ka. bhayabheravoti udānaṃ udato cittutrāso

---------------------------------------------------------------------------------------------
page98.
Ca vohāravaseneva vuttaṃ. Padeseti 1- lokatthacariyāya ekadese. Nippadesato hi
lokatthacariyaṃ buddhā eva karonti. Puna tā eva cariyāyo kārakapuggalavasena
dassento "paṇidhisampannānan"tiādimāha. Tattha paṇidhisampannā nāma
iriyāpathānaṃ santattā iriyapathappavattiyā 2- sampannā akampitairiyāpathā
bhikkhubhāvānurūpena santena iriyāpathena sampannā.
      Indriyesu guttadvārānanti cakkhvādīsu chasu indriyesu attano
attano visaye pavattaṃ ekekadvāravasena guttaṃ dvāraṃ etesanti guttadvārā,
tesaṃ guttadvārānaṃ. Dvāranti cettha uppattidvāravasena cakkhvādayo eva.
Appamādavihārīnanti sīlādīsu appamādavihāravataṃ. Adhicittamanuyuttānanti
vipassanāya pādakabhāvena adhicittasaṅkhātaṃ samādhiṃ anuyuttānaṃ. Buddhisampannānanti
nāmarūpavavatthānaṃ ādiṃ katvā yāva gotrabhū, tāva pavattena ñāṇena sampannānaṃ.
Sammā paṭipannānanti catumaggakkhaṇe. Adhigataphalānanti catuphalakkhaṇe.
Tathāgatānanti tathā āgatānaṃ. Arahantānanti dūrakilesānaṃ. Sammāsambuddhānanti
sammā sāmañca sabbadhammabuddhānaṃ. Imesaṃ padānaṃ attho heṭṭhā pakāsito eva.
      Padesato 3- paccekasambuddhānanti paccekasambuddhānaṃ ekadese padesato 3-
sāvakānanti sāvakānampi ekadese. 4- Adhimuccantoti adhimokkhaṃ karonto.
Saddhāya caratīti saddhāvasena pavattati. Paggaṇhantoti catusammappadhānavīriyena
padahanto. Upaṭṭhapentoti satiyā ārammaṇaṃ upaṭṭhapento. 5- Avikkhepaṃ
karontoti samādhivasena vikkhepaṃ akaronto. Pajānantoti catusaccajānanapaññāya
pakārena jānanto. Vijānantoti indriyasampayuttajavanapubbaṅgamena āvajjanaviññāṇena
ārammaṇaṃ vijānanto. Viññāṇacariyāyāti āvajjanaviññāṇacariyāya
vasena. Evaṃ paṭipannassāti sahāvajjanāya indriyacariyāya paṭipannassa.
Kusalā dhammā āyāpentīti samathavipassanāvasena pavattā kusalā dhammā
@Footnote: 1 cha.Ma. padesatoti   2 cha.Ma. iriyāpathāva ṭhitiyā    3 ka. padese
@4 cha.Ma. ekadesato      5 Sī.,i. vijānanto

---------------------------------------------------------------------------------------------
page99.
Bhusaṃ yāpenti, pavattentīti 1- attho. Āyatanacariyāyāti kusalānaṃ dhammānaṃ
bhusaṃ yatanacariyāya, pavattanacariyāyāti vuttaṃ hoti. Visesamadhigacchatīti
vikkhambhanatadaṅgasamucchedapaṭippassaddhivasena visesaṃ adhigacchati.
      Dassanacariyā ca sammādiṭṭhiyātiādīsu sammā passati, sammā vā
tāya passanti, pasatthā sundarā vā diṭṭhīti sammādiṭṭhi, tassā sammādiṭṭhiyā
nibbānapaccakkhakaraṇena dassanacariyā. Sammā saṅkappeti, sammā vā tena
saṅkappenti, pasattho sundaro vā saṅkappoti sammāsaṅkapPo. Tassa
ārammaṇe cittassa abhiniropanacariyā. Sammā vadati, sammā vā tāya vadanti,
pasatthā sundarā vā vācāti sammāvācā, micchāvācāviratiyā etaṃ nāmaṃ.
Tassā catubbidhavacīsaṃvarapariggahacariyā. Sammā karoti, sammā vā tena karonti,
pasatthaṃ sundaraṃ vā kammanti sammākammaṃ, sammākammameva sammākammanto,
micchākammantaviratiyā etaṃ nāmaṃ. Tassa tividhakāyasaṃvarasamuṭṭhānacariyā. Sammā
ājīvati, sammā vā tena ājīvanti, pasattho sundaro vā ājīvoti
sammāājīvo, micchāājīvaviratiyā etaṃ nāmaṃ. Tassa vodānacariyā parisuddhacariyā.
Sammā vāyamati, sammā vā tena vāyamanti, pasattho sundaro vā vāyāmoti
sammāvāyāmo, tassa paggahacariyā. Sammā sarati, sammā vā tāya saranti,
pasatthā sundarā vā satīti sammāsati, tassā upaṭṭhānacariyā. Sammā
samādhiyati, sammā vā tena samādhiyanti, pasattho sundaro vā samādhīti
sammāsamādhi, tassa avikkhepacariyā.
      Takkappoti tena kappo, evarūpoti attho. Tassadiso 2- tena sadiso,
"tassadiko"ti 3- vā pāṭho. Tappaṭibhāgoti tena paṭibhāgo tappaṭibhāgo,
edisoti attho. Sādhurasaṃ atikkantaṃ loṇaṃ atiloṇaṃ. Loṇakappoti loṇasadisoti
vuccati. Atitittakanti atikkantaṃ tittakaṃ, pucimandādi. Pucimandādisappo
tittakasadisoti vuccati. Atimadhuranti khīrapāyāsādikaṃ. Himakappoti himodakasadiso.
Satthukappoti satthunā buddhena sadiso. Evamevāti opammasampaṭipādanaṃ.
@Footnote: 1 cha.Ma. pavattantīti    2 ka. taṃsadisoti    3 ka. tassadisoti

---------------------------------------------------------------------------------------------
page100.
      Tatra mayaṃ ekassa 1- paccekabuddhassa saṅkhepena vipassanāācikkhaṇavidhiṃ
dassetvāva 2- gamissāma. Tattha nāmarūpapariggahaṃ kātukāmo paccekabodhisatto
rūpārūpaaṭṭhasamāpattīsu yaṃ kiñci jhānaṃ samāpajjitvā vuṭṭhāya vitakkādīni
jhānaṅgāni ca taṃsampayutte ca phassādayo dhamme lakkhaṇarasapaccupaṭṭhāna-
padaṭṭhānavasena paricchinditvā "sabbametaṃ 3- ārammaṇābhimukhaṃ namanato namanaṭṭhena
nāman"ti vavatthapeti. Tato tassa paccayaṃ pariyesanto "hadayavatthuṃ nissāya
pavattatī"ti passati. Puna vatthussa paccayabhūtāni ca upādāyarūpāni ca passitvā
"idaṃ sabbaṃ ruppanato rūpan"ti pariggaṇhāti. Puna tadubhayaṃ "namanalakkhaṇaṃ
nāmaṃ, ruppanalakkhaṇaṃ rūpan"ti evaṃ saṅkhepato nāmarūpaṃ vavatthapeti.
Samathayānikavasenetaṃ vuttaṃ. Vipassanāyāniko pana catudhātuvavatthānamukhena
bhūtupādāyarūpāni paricchinditvā "sabbametaṃ 3- ruppanato rūpan"ti passati.
Tato evaṃ paricchinnarūpassa cakkhvādīni nissāya pavattamānā arūpadhammā
āpāthamāgacchanti, tato sabbepi te arūpadhamme namanalakkhaṇena ekato katvā
"idaṃ nāman"ti passati, so "idaṃ nāmaṃ, idaṃ rūpan"ti dvedhā vavatthapeti.
Evaṃ vavatthapetvā "nāmarūpato uddhaṃ añño satto vā puggalo vā devo
vā brāhmā vā natthī"ti passati.
           Yathā hi aṅgasambhārā       hoti saddo ratho iti
           evaṃ khandhesu santesu       hoti sattoti sammuti. 4-
      Evameva pañcasu upādānakkhandhesu sati 5- "satto puggalo"ti vohāramattaṃ
hotīti evamādinā nayena nāmarūpānaṃ yāthāvadassanasaṅkhātena diṭṭhivisuddhibhūtena
ñāṇena nāmarūpaṃ pariggahetvā puna tassa paccayampi pariggaṇhanto
vuttanayeneva 6- nāmarūpaṃ pariggahetvā "ko nu kho imassa hetū"ti pariyesanto
ahetuvā visamahetuvādesu dosaṃ disvā rogaṃ disvā tassa nidānaṃ samuṭṭhānampi
pariyesanto vejjo viya tassa hetuñca paccayañca pariyesanto avijjā
@Footnote: 1 cha.Ma. tatrāyaṃ etassa   2 cha.Ma. dassetvā    3 cha.Ma. sabbampetaṃ
@4 saṃ. sa. 15/171/163, abhi. ka. 37/233/66   5 cha.Ma. santesu   6 cha.Ma. vuttanayena

Page 101-150.

page101.
Taṇhā upādānaṃ kammanti ime cattāro dhamme nāmarūpassa uppādapaccayattā
"hetū"ti āhāraṃ upatthambhanapaccayattā "paccayo"ti ca passati. Imassa hi
kāyassa avijjādayo tayo dhammā mātā viya dārakassa upanissayā honti,
kammaṃ pitā viya puttassa janakaṃ, āhāro dhāti viya dārakassa sandhārakoti.
Evaṃ rūpakāyassa paccayapariggahaṃ katvā puna "cakkhuñca paṭicca rūpe ca
uppajjati cakkhuviññāṇan"tiādinā 1- nayena nāmakāyassapi paccayaṃ pariggaṇhāti,
evaṃ pariggaṇhanto "atītānāgatāpi dhammā evameva vattantī"ti sanniṭṭhānaṃ
karoti.
      Tassa yā sā pubbantaṃ ārabbha "ahosiṃ nu kho ahaṃ atītamaddhānaṃ,
na nu kho ahosiṃ, kinnu kho ahosiṃ, kathaṃ nu kho ahosiṃ, kiṃ hutvā kiṃ
ahosiṃ nu kho ahaṃ atītamaddhānan"ti 2- pañcavidhā vicikicchā vuttā.
      Yāpi aparantaṃ ārabbha "bhavissāmi nu kho ahaṃ anāgatamaddhānaṃ,
na nu kho, kinnu kho, kathaṃ nu kho bhavissāmi, kiṃ hutvā kiṃ bhavissāmi nu
kho ahaṃ anāgatamaddhānan"ti 3- pañcavidhā vicikicchā vuttā.
      Yāpi etarahi vā pana paccuppannaṃ addhānaṃ ārabbha kathaṃkathī hoti
"ahaṃ nu khosmi, no nu khosmi, kinnu khosmi, kathaṃ nu khosmi, ayaṃ nu kho
satto kuto āgato, so kuhiṃ gāmī bhavissatī"ti 3- chabbidhā vicikicchā vuttā,
sā sabbāpi pahīyati. Evaṃ paccayapariggahaṇena tīsu addhāsu kaṅkhaṃ vitaritvā
ṭhitañāṇaṃ "kaṅkhāvitaraṇavisuddhī"tipi "dhammaṭṭhitiñāṇan"tipi "yathābhūtañāṇan"tipi
"sammādassanan"tipi vuccati.
      Ettha pana tisso hi lokiyapariññā ñātapariññā tīraṇapariññā
pahānapariññāti. Tattha "ruppanalakkhaṇaṃ rūpaṃ, vedayitalakkhaṇā vedanā"ti evaṃ
tesaṃ dhammānaṃ paccattalakkhaṇasallakkhaṇavasena pavattā paññā ñātapariññā
nāma. "rūpaṃ aniccaṃ, vedanā aniccā"tiādinā pana nayena tesaṃyeva dhammānaṃ
@Footnote: 1 Ma.u. 14/421/361-2, saṃ. saḷā. 18/63-4/39-40 (syā),
@abhi. ka. 37/463, 465, 467, 469/280-82
@2 Ma. mū. 12/18/11, saṃ. ni. 16/20/26
@3 Ma. mū. 12/18/11, saṃ. ni. 16/20/33

---------------------------------------------------------------------------------------------
page102.
Sāmaññalakkhaṇaṃ  āropetvā pavattā lakkhaṇārammaṇikavipassanāpaññā tīraṇapariññā
nāma. Tesu eva pana dhammesu niccasaññādipajahanavasena pavattā
lakkhaṇārammaṇikavipassanāva paññā pahānapariññā nāma.
      Tattha saṅkhāraparicchedato paṭṭhāya yāva paccayapariggahā ñātapariññāya
bhūmi. Etasmiṃ hi antare dhammānaṃ paccattalakkhaṇapaṭivedhasseva ādhipaccaṃ hoti.
Kalāpasammasanato paṭṭhāya yāva udayabbayānupassanā tīraṇapariññāya bhūmi.
Etasmiṃ hi antare sāmaññalakkhaṇapaṭivedhasseva ādhipaccaṃ hoti. Bhaṅgānupassanato
paṭṭhāya upari pahānapariññāya bhūmi. Tato ca paṭṭhāya hi aniccato
anupassanto niccasaññaṃ pajahati, dukkhato anupassanto sukhasaññaṃ, anattato
anupassanto attasaññaṃ, nibbindanto nandiṃ, virajjanto rāgaṃ, nirodhento
samudayaṃ, paṭinissajjanto ādānaṃ pajahatīti evaṃ niccasaññādippahānasādhikānaṃ
sattannaṃ anupassanānaṃ ādhipaccaṃ. Iti imāsu tīsu pariññāsu saṅkhāraparicchedassa
ceva paccayapariggahassa ca sādhitattā iminā yoginā ñātapariññāva adhigatā
hoti. 1-
      Puna "yaṃ kiñci rūpaṃ atītānāgatapaccuppannaṃ ajjhattaṃ vā bahiddhā
vā .pe. Yaṃ dūre santike vā, sabbaṃ rūpaṃ hutvā abhāvato aniccaṃ,
udayabbayapaṭipīḷitattā dukkhaṃ, avasavattittā anattā. Yā kāci vedanā.
Saññā. Ye keci saṅkhāRā. Yaṃ kiñci viññāṇaṃ atītānāgatapaccuppannaṃ
ajjhattaṃ vā bahiddhā vā oḷārikaṃ vā sukhumaṃ  vā hīnaṃ vā paṇītaṃ
vā yaṃ dūre santike vā, sabbaṃ viññāṇaṃ hutvā abhāvato aniccaṃ,
udayabbayapaṭipīḷitattā dukkhaṃ, avasavattittā anattā"ti 2- evamādinā nayena
kalāpasammasanaṃ karoti. Idaṃ sandhāya vuttaṃ "tilakkhaṇaṃ āropetvā"ti.
      Evaṃ saṅkhāre aniccadukkhānattavasena kalāpasammasanaṃ katvā puna saṅkhārānaṃ
udayabbayameva passati. Kathaṃ? "avijjāsamudayā rūpasamudayo, taṇhākammaāhārasamudayā
rūpasamudayo"ti. 3- Evaṃ rūpakkhandhassa paccayāyattatādassanena
@Footnote: 1 cha.Ma. ayaṃ pāṭho na dissati     2 saṃ. kha. 17/48-9/39, 41, khu. paṭi. 31/48/54
@3 khu. paṭi. 31/50/7/56

---------------------------------------------------------------------------------------------
page103.
Rūpakkhandhassa udayaṃ passati, nibbattilakkhaṇaṃ passantopi rūpakkhandhassa udayaṃ
passati. Evaṃ pañcahākārehi rūpakkhandhassa udayaṃ passati. "avijjānirodhā
rūpanirodho, taṇhākammaāhāranirodhā rūpanirodho"ti 1- paccayanirodhadassanena
rūpakkhandhassa vayaṃ passati, vipariṇāmalakkhaṇaṃ passantopi rūpakkhandhassa vayaṃ
passatīti evaṃ pañcahākārehi rūpakkhandhassa vayaṃ passati.
      Tathā "avijjāsamudayā vedanāsamudayo, taṇhākammaphassasamudayā
vedanāsamudayo"ti 1- paccayāyattatādassanena vedanākkhandhassa udayaṃ passati,
nibbattilakkhaṇaṃ passantopi vedanākkhandhassa udayaṃ passati, "avijjānirodhā
vedanānirodho, taṇhākammaphassanirodhā vedanānirodho"ti 1- paccayanirodhadassanena
vedanākkhandhassa vayaṃ passati, vipariṇāmalakkhaṇaṃ passantopi vedanākkhandhassa
vayaṃ passati. 1- Evaṃ saññākkhandhādīsupi.
      Ayaṃ pana viseso:- viññāṇakkhandhassa phassaṭṭhāne "nāmarūpasamudayā,
nāmanirodhā"ti yojetabbaṃ. Evaṃ ekekasmiṃ khandhe paccayasamudayavasena ca
nibbattilakkhaṇavasena ca paccayanirodhavasena ca vipariṇāmalakkhaṇavasena ca
udayabbayadassanena ca dasa dasa katvā paññāsa lakkhaṇāni vuttāni, tesaṃ
vasena "evampi rūpassa udayo, evampi rūpassa vayo"ti paccayato ceva khaṇato
ca vitthārena manasikāraṃ karoti.
      Tassevaṃ karoto "iti kira ime dhammā ahutvā sambhonti, hutvā
paṭiventī"ti ñāṇaṃ visuddhaṃ 2- hoti. "evaṃ kira ime dhammā anuppannā
uppajjanti, uppannā nirujajhantī"ti niccanavā hutvā saṅkhārā upaṭṭhahanti.
Na kevalañca niccanavā, sūriyuggamane ussāvabindu viya udakabubbuḷo viya
udake daṇḍarāji viya āragge sāsapo viya vijjuppādo viya ca parittaṭṭhāyino,
māyāmarīcisupinālātacakkagandhabbanagara 3- pheṇukadaliādayo viya assārā nissārā viya
hutvā upaṭṭhahanti. Ettāvatā ca pana anena "vayadhammameva uppajjati,
uppannañca vayaṃ upetī"ti iminā ākārena sammasanapaññāya 4- lakkhaṇāni
@Footnote: 1 khu. paṭi. 31/50/57    2 cha.Ma. visadaṃ   3 ka....sārata...   4 ka. samapaññāsa

---------------------------------------------------------------------------------------------
page104.
Paṭivijjhitvā ṭhitaṃ udayabbayānupassanaṃ nāma paṭhamaṃ taruṇavipassanāñāṇaṃ adhigataṃ
hoti. Yassādhigamā "āraddhavipassako"ti saṅkhayaṃ gacchati. 1-
      Athassa āraddhavipassakassa kulaputtassa obhāso ñāṇaṃ pīti passaddhi
sukhaṃ adhimokkho paggaho upaṭṭhānaṃ upekkhā nikantīti dasa vipassanūpakkilesā
uppajjanti. Ettha obhāso nāma vipassanākkhaṇe ñāṇassa balavattā lohitaṃ
sannisīdati, tena ca cittobhāso nibbattati, taṃ disvā akusalo yogī "maggo
me patto"ti tameva obhāsaṃ assādeti. Ñāṇampi vipassanāñāṇameva. Tañca
saṅkhāre sammasantassa 2- suddhaṃ pasannaṃ hutvā pavattati. Taṃ disvā pubbe viya
"maggo"ti taṃ 3- assādeti. Pītipi vipassanāpīti eva. Tassa hi tasmiṃ khaṇe
pañcavidhā pīti uppajjati. Passaddhīti vipassanāpassaddhi. Tasmiṃ samaye neva
kāyacittānaṃ daratho, na gāravaṃ, na kakkhaḷatā, na akammaññatā, na gelaññatā, na
vaṅkatā hoti. Sukhampi vipassanāsukhameva. Tassa kira tasmiṃ samaye sakalasarīraṃ
abhisandayamānaṃ atipaṇītaṃ sukhaṃ uppajjati.
      Adhimokkho nāma vipassanākkhaṇe pavattā saddhā. Tasmiṃ hi khaṇe
cittacetasikānaṃ ativiya pasādabhūtā balavatī saddhā uppajjati. Paggaho nāma
vipassanāsampayuttaṃ vīriyaṃ. Tasmiṃ hi khaṇe asithilamanaccāraddhaṃ supaggahitaṃ vīriyaṃ
uppajjati. Upaṭṭhānanti vipassanāsampayuttā sati. Tasmiṃ hi khaṇe supaṭṭhitā
sati uppajjati. Upekkhā duvidhā vipassanāvajjanavasena. Tasmiṃ hi khaṇe
sabbasaṅkhāraggahaṇe majjhattabhūtaṃ vipassanupekkhāsaṅkhātaṃ ñāṇaṃ balavantaṃ hutvā
uppajjati manodvārāvajjanupekkhāpi. 4- Sā ca tantaṭṭhānaṃ āvajjantassa sūrā
tikhiṇā hutvā uppajjati. 5- Nikantīti vipassanānikanti. Obhāsādīsu hi ālayaṃ
kurumānā sukhumā santākārā nikanti uppajjati. Ettha obhāsādayo kilesavatthutāya
"upakkilesā"ti vuttā na akusalattā. Nikanti pana upakkileso 6- ceva
kilesavatthu ca.
@Footnote: 1 visuddhi. 3/263 (syā)     2 Sī.,i. sammasantassa sammasantassa
@3 cha.Ma. ayaṃ pāṭho na dissati   4 cha.Ma. ca      5 cha.Ma. vahati
@6 cha.Ma. upakkilesā

---------------------------------------------------------------------------------------------
page105.
      Paṇḍito pana bhikkhu obhāsādīsu uppannesu vikkhepaṃ agacchanto
"obhāsādayo dhammā, na maggo, upakkilesavimuttaṃ pana vīthipaṭipannaṃ 1-
vipassanāñāṇaṃ maggo"ti maggañca amaggañca vavatthapeti. Tassevaṃ "ayaṃ maggo,
ayaṃ amaggo"ti 2- ñatvā ṭhitaṃ ñāṇaṃ maggāmaggañāṇadassanavisuddhīti vuccati.
Ito paṭṭhāya aṭṭhannaṃ vipassanāñāṇānaṃ vasena sikhāpattaṃ vipassanāñāṇaṃ
navamañca saccānulomikañāṇanti ayaṃ paṭipadāñāṇadassanavisuddhi nāma hoti.
Udayabbayānupassanāñāṇaṃ bhaṅgānupassanāñāṇaṃ bhayatupaṭṭhānañāṇaṃ ādīnavānupassanāñāṇaṃ
nibbidānupassanāñāṇaṃ muñcitukamyatāñāṇaṃ paṭisaṅkhānupassanāñāṇaṃ
saṅkhārupekkhāñāṇanti imāni aṭṭha ñāṇāni nāma. Navamaṃ saccānulomikañāṇanti
anulomassetaṃ nāmaṃ.
      Tasmā taṃ sampādetukāmena upakkilesavimuttaṃ udayabbayañāṇaṃ ādiṃ katvā
etesu ñāṇesu yogo karaṇīyo. Udayabbayaṃ passantassa hi aniccalakkhaṇaṃ
yathābhūtaṃ upaṭṭhāti, udayabbayapaṭipīḷanaṃ passato dukkhalakkhaṇañca, "dukkhameva
hi sambhoti, dukkhaṃ tiṭṭhati veti cā"ti 3- passato anattalakkhaṇañca.
      Ettha ca aniccaṃ aniccalakkhaṇaṃ dukkhaṃ dukkhalakkhaṇaṃ anattā
anattalakkhaṇanti ayaṃ vibhāgo veditabbo. Tattha aniccanti khandhapañcakaṃ. Kasmā?
uppādavayaññathattabhāvā, hutvā abhāvato vā. Aññathattaṃ nāma jarā, 4-
uppādavayaññathattaṃ aniccalakkhaṇaṃ, hutvā abhāvasaṅkhāto vā ākāravikāro.
"yadaniccaṃ, taṃ dukkhan"ti 5- vacanato tadeva khandhapañcakaṃ dukkhaṃ. Kasmā? abhiṇhaṃ
Paṭipīḷanato. Abhiṇhaṃ paṭipīḷanākāro dukkhalakkhaṇaṃ. "yaṃ dukkhaṃ, tadanattā"ti 5-
vacanato tadeva khandhapañcakaṃ anattā. Kasmā? avasavattanato. Avasavattanākāro
anattalakkhaṇaṃ. Imāni tīṇipi lakkhaṇāni udayabbayaṃ passantasseva ārammaṇāni
honti.
@Footnote: 1 Sī.,i. vipassanāvīthipaṭipannaṃ    2 cha.Ma. na maggoti
@3 saṃ. sa. 15/171/163, abhi. ka. 37/233/66
@4 ka. yaṃ           5 saṃ. kha. 17/15/19

---------------------------------------------------------------------------------------------
page106.
      Punapi so rūpārūpadhamme "evaṃ aniccā"tiādinā vipassati, tassa
saṅkhārā lahuṃ lahuṃ āpāthaṃ āgacchanti, tato uppādaṃ vā ṭhitiṃ vā pavattaṃ
vā nimittaṃ vā ārammaṇaṃ akatvā tesaṃ khayavayanirodhe eva sati santiṭṭhati,
idaṃ bhaṅgañāṇaṃ nāma. Imassa uppādato paṭṭhāya ayaṃ yogī "yathā ime
saṅkhārā bhijjanti nirujjhanti, evaṃ atītepi saṅkhāragataṃ bhijji, anāgatepi
bhijjissatī"ti nirodhameva passanto tiṭṭhati. Tassa bhaṅgānupassanāñāṇaṃ
āsevantassa bahulīkarontassa sabbabhavayonigatiṭhitisattāvāsesu sambhedakā 1-
saṅkhārā jalitaaṅgārakāsuādayo viya mahābhayaṃ hutvā upaṭṭhahanti. Etaṃ
bhayatupaṭṭhānañāṇaṃ nāma.
      Tassa taṃ bhayatupaṭṭhānañāṇaṃ āsevantassa sabbe bhavādayo ādittaaṅgāraṃ
viya samussitakhaggo viya paccatthiko appaṭisaraṇā ādīnavā hutvā upaṭṭhahanti.
Idaṃ ādīnavānupassanāñāṇaṃ nāma. Tasseva 2- evaṃ saṅkhāre ādīnavato
passantassa bhavādīsupi saṅkhārānaṃ ādīnavattā sabbasaṅkhāresu 3- ukkaṇṭhanā
anabhirati uppajjati, idaṃ nibbidānupassanāñāṇaṃ nāma.
      Sabbasaṅkhāresu nibbindantassa ukkaṇṭhantassa tamhā saṅkhāragatā
muñcitukāmatā nissaritukāmatā hoti. Idaṃ muñcitukamyatāñāṇaṃ nāma. Puna
tamhā saṅkhāragatā muñcituṃ pana te eva saṅkhāre paṭisaṅkhānupassanāñāṇena
tilakkhaṇaṃ āropetvā tīraṇaṃ paṭisaṅkhānupassanāñāṇaṃ nāma.
      So evaṃ tilakkhaṇaṃ āropetvā saṅkhāre pariggaṇhanto tesu
anattalakkhaṇassa sudiṭṭhattā "attā"ti vā "attaniyan"ti vā aggaṇhanto
saṅkhāresu bhayañca nandiñca pahāya saṅkhāresu udāsīno hoti majjhatto
"ahan"ti vā "maman"ti vā na gaṇhāti, tīsu bhavesu upekkhako, idaṃ
saṅkhārupekkhāñāṇaṃ nāma.
@Footnote: 1 cha.Ma. pabhedakā     2 cha.Ma. tassa    3 cha.Ma. saṅkhāresu

---------------------------------------------------------------------------------------------
page107.
      Taṃ panesa ce 1- santipadaṃ nibbānaṃ santato passati, sabbasaṅkhārappavatti 2-
vissajjetvā nibbānaninnapakkhannaṃ hoti. No ce nibbānaṃ santato passati,
punappunaṃ "aniccan"ti vā "dukkhan"ti vā "anattā"ti vā tividhānupassanāvasena
saṅkhārārammaṇameva hutvā pavattati. Evaṃ tiṭṭhamānañca etaṃ
tividhavimokkhamukhabhāvaṃ āpajjitvā tiṭṭhati. Tisso hi anupassanā "tīṇi
vimokkhamukhānī"ti vuccanti ettha ca 3- aniccato manasikaronto adhimokkhabahulo
animittavimokkhaṃ paṭilabhati, dukkhato manasikaronto passaddhibahulo appaṇihitavimokkhaṃ
paṭilabhati, anattato manasikaronto vedabahulo suññatavimokkhaṃ paṭilabhati.
      Ettha ca animitto vimokkhoti animittākārena nibbānaṃ ārammaṇaṃ
katvā pavatto ariyamaggo. So hi animittāya dhātuyā uppannattā animitto,
kilesehi ca vimuttattā vimokkho. Eteneva nayena appaṇihitākārena nibbānaṃ
ārammaṇaṃ katvā pavatto appaṇihito, suññatākārena nibbānaṃ ārammaṇaṃ
katvā pavatto suññatoti veditabbo.
      Evaṃ adhigatasaṅkhārupekkhassa kulaputtassa vipassanā sikhāpattā hoti.
Vuṭṭhānagāminivipassanāti etadeva. Assa taṃ saṅkhārupekkhāñāṇaṃ āsevantassa
tikkhatarā saṅkhārupekkhā uppajjati. Tassa "idāni maggo uppajjissatī"ti
saṅkhāre 4- "aniccā"ti vā "dukkhā"ti vā anattā"ti vā sammasitvā bhavaṅgaṃ
otarati, bhavaṅgānantaraṃ saṅkhārupekkhāya āgatanayeneva 5- aniccādiākārena
manasikaritvā uppajjati manodvārāvajjanaṃ, tatheva manasikaroto paṭhamajavanacittaṃ
uppajjati. Yaṃ parikammanti vuccati, tadanantaraṃ tatheva dutiyajavanacittaṃ uppajjati.
Yaṃ upacāranti vuccati, tadanantarampi tatheva uppajjati tatiyajavanacittaṃ. Yaṃ
anulomanti vuccati, idaṃ tesaṃ pāṭiyekkaṃ nāma.
@Footnote: 1 ka. tampanetaṃ sace   2 cha.Ma.....pavattaṃ   3 cha.Ma. evaṃ
@4 ka. sasaṅkhārupekkhā saṅkhāre    5 cha.Ma. kathitanayeneva

---------------------------------------------------------------------------------------------
page108.
      Avisesena pana tividhampetaṃ "āsevanan"tipi "parikamman"tipi
"upacāran"tipi "anuloman"tipi vuccati. Idaṃ pana anulomañāṇaṃ saṅkhārārammaṇāya
vuṭṭhānagāminiyā vipassanāya pariyosānaṃ hoti, nippariyāyena pana gotrabhuñāṇameva
vipassanāya pariyosānanti vuccati. Tato paraṃ nirodhaṃ 1- ārammaṇaṃ kurumānaṃ
puthujjanagottaṃ atikkamamānaṃ ariyagottaṃ okkamamānaṃ nibbānārammaṇe
paṭhamasamannāhārabhūtaṃ 2- apunarāvattakaṃ 3- gotrabhuñāṇaṃ uppajjati. Idaṃ pana ñāṇaṃ
paṭipadāñāṇadassanavisuddhiñca ñāṇadassanavisuddhiñca na bhajati. Antarā
abbohārikameva hoti. Vipassanāsote patitattā "paṭipadāñāṇadassanavisuddhī"ti vā
"vipassanā"ti vā saṅkhyaṃ gacchati. Nibbānaṃ ārammaṇaṃ katvā gotrabhuñāṇe
niruddhe tena dinnasaññāya nibbānaṃ ārammaṇaṃ katvā diṭṭhisaññojanaṃ
sīlabbataparāmāsasaññojanaṃ vicikicchāsaññojananti tīṇi saññojanāni viddhaṃsento
sotāpattimaggo uppajjati, tadanantaraṃ tasseva vipākabhūtāni dve tīṇi vā
phalacittāni uppajjanti anantaravipākattā lokuttarakusalānaṃ, phalapariyosāne
panassa uppannabhavaṅgaṃ vicchinditvā paccavekkhaṇatthāya manodvārāvajjanaṃ
uppajjati. Yogī 4- "iminā vatāhaṃ maggena āgato"ti maggaṃ paccavekkhati.
Tato "me ayaṃ  ānisaṃso laddho"ti phalaṃ paccavekkhati. Tato "ime nāma kilesā
pahīnā"ti pahīnakilese paccavekkhati. Tato "ime nāma kilesā avasiṭṭhā"ti
uparimaggattayavajjhakilese paccavekkhati. Avasāne ca "ayaṃ dhammo mayā
paṭividdho"ti amataṃ nibbānaṃ paccavekkhati. Iti sotāpannassa ariyasāvakassa pañca
paccavekkhaṇāni honti. Tathā sakadāgāmianāgāmiphalāvasāne. Arahattaphalāvasāne pana
avasiṭṭhakilesapaccavekkhaṇaṃ nāma natthi. Evaṃ sabbānipi ekūnavīsati paccavekkhaṇāni
honti.
      Evaṃ paccavekkhitvā so yogāvacaro tasmiṃyeva āsane nisinno
vuttanayena vipassitvā kāmarāgabyāpādānaṃ tanubhāvaṃ karonto dutiyamaggaṃ
pāpuṇāti, tadanantaraṃ vuttanayeneva phalañca. Tato vuttanayena vipassitvā
@Footnote: 1 cha.Ma. ayaṃ pāṭho na dissati    2 ka. paṭhamasannāhārabhūtaṃ   3 Ma.,ka. apunabhavattakaṃ
@4 cha.Ma. so hi          5 ka. itissa

---------------------------------------------------------------------------------------------
page109.
Kāmarāgabyāpādānaṃ anavasesappahānaṃ karonto tatiyamaggaṃ pāpuṇāti, vuttanayena phalañca.
Tato tasmiṃyevāsane vuttanayena vipassitvā rūparāgārūparāgamānuddhaccāvijjānaṃ
anavasesappahānaṃ karonto catutthamaggaṃ pāpuṇāti, vuttanayena phalañca. Ettāvatā
cesa hoti arahā mahākhīṇāsavo paccekabuddho. Iti imesu catūsu maggesu ñāṇaṃ
ñāṇadassanavisuddhi nāma.
      Ettāvatā "sabbesu bhūtesu nidhāya daṇḍaṃ aviheṭhayaṃ aññatarampi
tesan"ti etena pātimokkhasaṃvarādisīlassa vuttattā sīlavisuddhi. "na puttamiccheyya
kuto sahāyan"ti etena paṭighānunayavivajjanavasena mettādīnaṃ vuttattā
cittavisuddhi. "eko care khaggavisāṇakappo"ti iminā pana nāmarūpapariggahādīnaṃ
vuttattā diṭṭhivisuddhi kaṅkhāvitaraṇavisuddhi maggāmaggañāṇadassanavisuddhi
paṭipadāñāṇadassanavisuddhi ñāṇadassanavisuddhīti satta visuddhiyo vuttā honti.
Ayamettha mukhamattanidassanaṃ, vitthāraṃ pana icchantena visuddhimaggaṃ 1- oloketvā
gahetabbaṃ. Ettāvatā ceso paccekasambuddho:-
                   "cātuddiso appaṭigho ca hoti
                    santussamāno itarītarena
                    parissayānaṃ sahitā achambhī
                    eko care khaggavisāṇakappo"ti 2-
pasaṃsiyādibhāvaṃ 3- āpajjitvā gandhamādanapabbataṃ upasobhayamāno vihāsinti 4- evaṃ
sabbattha. Khaggavisāṇasuttaniddesavaṇṇanāyaṃ 5-
                      paṭhamagāthāya niddesavaṇṇanā.
      [122] Dutiye saṃsaggajātassāti jātasaṃsaggassa. Tattha dassanasavanakāya-
samullapanasambhogavasena pañcavidho saṃsaggo. Tattha aññamaññaṃ disvā cakkhu-
viññāṇavīthivasena uppannarāgo dassanasaṃsaggo nāma. Tattha sīhaladīpe
kāḷadīghavāpigāme piṇḍāya carantaṃ kalyāṇavihāravāsiṃ daharabhikkhuṃ disvā
@Footnote: 1 visuddhi. 3/205-355 (syā)
@2 khu.su. 25/42/343, khu. cūḷa. 30/689/345 (syā)
@3 ka. kulapiyādibhāvaṃ    4 ka. vihāsīti    5 cha.Ma. ayaṃ pāṭho na dissati

---------------------------------------------------------------------------------------------
page110.
Paṭibaddhacittā kenaci upāyena taṃ alabhitvā kālakatā kuṭumbiyadhītā tassā
nivāsanacoḷakhaṇḍaṃ disvā "evarūpāya vatthadhāriṇiyā nāma 1- saddhiṃ saṃvāsaṃ
nālatthan"ti hadayaṃ phāletvā kālakato, so eva ca daharo nidassanaṃ.
      Parehi pana kathiyamānaṃ rūpādisampattiṃ attanā vā hasitalapitagītasaddaṃ
sutvā sotaviññāṇavīthivasena uppanno rāgo savanasaṃsaggo nāma. Tatrāpi
girigāmavāsīkammāradhītāya pañcahi kumārīhi saddhiṃ padumasaraṃ gantvā nahātvā
mālaṃ sīse āropetvā uccāsaddena gāyantiyā ākāsena gacchanto saddaṃ
sutvā kāmarāgena jhānā parihāyitvā anayabyasanaṃ patto pañcaggaḷaleṇavāsī
tissadaharo nidassanaṃ.
      Aññamaññaṃ aṅgaparāmasanena uppannarāgo kāyasaṃsaggo nāma.
Dhammagāyanadaharabhikkhu cettha nidassanaṃ. Mahāvihāre kira daharabhikkhu dhammaṃ
bhāsati, tattha mahājane apagate 2- rājāpi agamāsi saddhiṃ antepurena. Tato
rājadhītāya tassa rūpañca saddañca āgamma balavarāgo uppanno tassa ca
daharassāpi. Taṃ disvā rājā sallakkhetvā sāṇipākārena parikkhipāpesi, te
aññamaññaṃ parāmasitvā āliṅgiṃsu. 3- Puna sāṇipākāraṃ apanetvā passantā
dvepi kālakateyeva addasaṃsūti.
      Aññamaññaṃ ālapanasamullapane 4- uppannarāgo pana samullapanasaṃsaggo
nāma. Bhikkhubhikkhunīhi saddhiṃ paribhogakaraṇe uppannarāgo sambhogasaṃsaggo
nāma. Dvīsupi ca etesu maricavaṭṭivihāre bhikkhu ca bhikkhunī ca nidassanaṃ.
Maricavaṭṭimahāvihāramahe kira duṭṭhagāmaṇiabhayamahārājā mahādānaṃ paṭiyādetvā
ubhatosaṃghaṃ parivisati. Tattha uṇhayāguyā dinnāya saṃghanavakasāmaṇerī anādhārakassa
sattavissikasaṃghanavakasāmaṇerassa dantavalayaṃ 5- datvā  samullāpaṃ akāsi, te ubhopi
upasampajjitvā saṭṭhivassā hutvā paratīraṃ gatā aññamaññaṃ samullāpena
@Footnote: 1 ka. evarūpaṃ vatthaṃ dhāriṇiyā nāma      2 cha.Ma. āgate
@3 ka. āliṅgitvā kālaṃ kariṃsu.    4 ka. ālapanasallāpane   5 Ma., ka. thālakaṃ

---------------------------------------------------------------------------------------------
page111.
Pubbasaññaṃ paṭilabhitvā tāvadeva jātasinehā sikkhāpadāni vītikkamitvā
pārājikā ahesunti.
      Evaṃ pañcavidhe saṃsagge yena kenaci saṃsaggena jātasaṃsaggassa bhavati
sneho 1- purimarāgapaccayā balavarāgo uppajjati. Tato snehanvayaṃ dukkhamidaṃ
pahotīti tameva snehaṃ anugacchantaṃ sandiṭṭhikasamparāyikasokaparidevādinānappakārakaṃ
dukkhamidaṃ pahoti nibbattati bhavati jāyati. Apare pana "ārammaṇe cittavossaggo
saṃsaggo"ti bhaṇanti. Tato sneho snehadukkhanti. 2-
      Evamatthappabhedaṃ imaṃ aḍḍhagāthaṃ vatvā so paccekabuddho āha
"svāhaṃ yamidaṃ snehanvayaṃ sokādidukkhaṃ pahoti, tasta dukkhassa mūlaṃ khaṇanto
paccekasambodhiṃ adhigato"ti. Evaṃ vutte te amaccā āhaṃsu "amhehi dāni
bhante kiṃ kattabban"ti. Tato so āha "tumhe vā aññe vā yo
imamhā dukkhā muccitukāmo, so sabbopi ādīnavaṃ senhajaṃ pekkhamāno,
eko care khaggavisāṇakappo"ti. Ettha ca yantaṃ "snehanvayaṃ dukkhamidaṃ
pahotī"ti vuttaṃ, tadeva sandhāya "ādīnavaṃ snehajaṃ pekkhamāno"ti idaṃ
vuttanti veditabbaṃ. Atha vā yathāvuttena saṃsaggena saṃsaggajātassa bhavati
sneho, 3- snehanvayaṃ dukkhamidaṃ pahoti, evaṃ 4- yathābhūtaṃ ādīnavaṃ snehajaṃ
pekkhamāno ahaṃ adhigatoti evampi abhisambandhitvā catutthapādo pubbe
vuttanayeneva udānavasena vuttoti veditabbo. Tato paraṃ sabbaṃ purimagāthāya
vuttasadisamevāti. 5-
      Niddese anuppādetīti rūpasmiṃ anubyañjanaṃ disvā allīyati.
Anubandhatīti rūpasmiṃ snehavasena bandhati. Bhavantīti honti. Jāyantīti
uppajjanti. Nibbattantīti pavattanti. 6- Pātubhavantīti pākaṭā honti.
Sambhavanti sañjāyanti abhinibbattantīti tīṇi upasaggena vaḍḍhitāni. Ito
paraṃ aṭṭhakavagge 7- vuttanayeneva veditabbaṃ.
                       Dutiyagāthāniddesavaṇṇanā.
@Footnote: 1 cha.Ma. bhavanti snehā   2 ka. sineho dukkhanti   3 cha.Ma. bhavanti snehā
@4 ka. etaṃ    5 sutta. A. 1/65   6 cha.Ma. vattanti
@7 khu. mahā. 29/1-28/1-71 (syā)

---------------------------------------------------------------------------------------------
page112.
      [123] Tatiye mettāyanavasena mittā. Suhadabhāvena suhajjā. Keci hi
ekantahitakāmatāya mittāva honti, na suhajjā. Keci gamanaṭṭhānanisajjāsamullāpādīsu
hadayasukhajananena suhajjāva honti, na mittā. Keci tadubhayavasena suhajjā ceva mittā ca.
Te duvidhā honti agāriyā ca anagāriyā ca. Tattha agāriyā tividhā honti upakārā
samānasukhadukkhā anukampakāti. Anagāriyā visesena atthakkhāyino eva. 1- Evaṃ te
catūhi catūhi aṅgehi samannāgatā honti.
      Yathāha:-
             "catūhi kho gahapatiputta ṭhānehi upakāro mitto suhado
         veditabbo. Pamattaṃ rakkhati, pamattassa sāpateyyaṃ rakkhati, bhītassa
         saraṇaṃ hoti, uppannesu kiccakaraṇīyesu taddiguṇaṃ bhogamanuppādeti. 2-
      Tathā:-
             catūhi kho gahapatiputta ṭhānehi samānasukhadukkho mitto suhado
         veditabbo. Guyhamassa ācikkhati, guyhamassa parigūhati, āpadāsu
         na vijahati, jīvitañcassa 3- atthāya pariccattaṃ hoti. 2-
      Tathā:-
             catūhi kho gahapatiputta ṭhānehi anukampako mitto suhado
         veditabbo. Abhavenassa na nandati, bhavenassa nandati, avaṇṇaṃ
         bhaṇamānaṃ nivāreti, vaṇṇaṃ bhaṇamānaṃ pasaṃsati. 2-
      Tathā:-
             catūhi kho gahapatiputta ṭhānehi atthakkhāyī mitto suhado
         veditabbo. Pāpā nivāreti, kalyāṇe niveseti, asutaṃ sāveti,
         saggassa maggaṃ ācikkhatī"ti. 2-
      Tesu idha agāriyo adhippeto, 4- atthato pana sabbepi yujjanti. Te
mitte suhajje. Anukampamānoti anudayamāno, tesaṃ sukhaṃ upasaṃharitukāmo
dukkhaṃ apaharitukāmo.
@Footnote: 1 cha.Ma. atthakkhāyino     2 dī. pā. 11/260-263/162, 163
@3 cha.Ma. jīvitampissa       4 cha.Ma. agāriyā adhippetā

---------------------------------------------------------------------------------------------
page113.
      Hāpeti atthanti diṭṭhadhammikasamparāyikaparamatthavasena tividhaṃ, tathā
attatthaparatthaubhayatthavasenāpi tividhaṃ atthaṃ laddhavināsanena aladdhānuppādanenāti
dvidhāpi hāpeti vināseti. Paṭibaddhacittoti "ahaṃ imaṃ vinā na jīvāmi,
eso me gati, eso me parāyanan"ti evaṃ attānaṃ nīcaṭṭhāne ṭhapentopi
paṭibaddhacitto hoti. "ime maṃ vinā na jīvanti, ahaṃ tesaṃ gati, ahaṃ tesaṃ
parāyanan"ti evaṃ attānaṃ uccaṭṭhāne ṭhapentopi paṭibaddhacitto hoti. Idha
pana evaṃ paṭibaddhacitto adhippeto.
      Etaṃ bhayanti etaṃ atthahāpanabhayaṃ, attano samāpattihāniṃ sandhāya bhaṇati.
Santhaveti tividho santhavo taṇhādiṭṭhimittasanthavavasena. Tattha aṭṭhasatappabhedāpi
taṇhā taṇhāsanthavo, dvāsaṭṭhippabhedāpi diṭṭhi diṭṭhisanthavo, paṭibaddhacittatāya
mittānukampanā mittasanthavo. So idha adhippato. Tena hissa samāpatti
parihīnā. Tenāha "etaṃ bhayaṃ santhave pekkhamāno ahaṃ adhigato"ti 1- sesaṃ
vuttasadisamevāti 2- veditabbaṃ. Niddese vattabbaṃ natthi. 3-
                        Tatiyagāthāniddesavaṇṇanā
      [124] Catutthe vaṃsoti veḷu. Visāloti vitthiṇṇo. Vakāro
avadhāraṇattho, evakāro vā ayaṃ. Sandhivasenettha ekāro naṭṭho. Tassa
parapadena sambandho, taṃ pacchā yojessāma. Yathāti paṭibhāge. Visattoti laggo
jaṭito saṃsibbito. Puttesu dāresu cāti puttadhītābhariyāsu. Yā apekkhāti
yā taṇhā yo sineho. Vaṃsakaḷīrova asajjamānoti vaṃsakaḷīro viya alaggamāno.
Kiṃ vuttaṃ hoti? yathā vaṃso visālo visatto eva hoti, puttesu ca dāresu
Ca yā apekkhā, sāpi evaṃ tāni vatthūni saṃsibbitvā ṭhitattā visattā eva.
Svāhaṃ tāya apekkhāya apekkhavā visālo vaṃso viya visattoti evaṃ apekkhāya
ādīnavaṃ disvā taṃ apekkhaṃ maggañāṇena chindanto ayaṃ vaṃsakaḷīrova rūpādīsu
vā diṭṭhādīsu vā lābhādīsu vā kāmabhavādīsu vā 4- taṇhāmānadiṭṭhivasena
@Footnote: 1 cha.Ma. pekkhamānoti    2 cha.Ma. pubbasadisamevāti   3 sutta. A. 1/69
@4 ka. kāmarāgādīsu vā

---------------------------------------------------------------------------------------------
page114.
Asajjamāno paccekasambodhiṃ adhigatoti. Sesaṃ purimanayeneva veditabbaṃ. Imāyapi
niddese atirekaṃ natthi. 1-
                       Catutthagāthāniddesavaṇṇanā
      [125] Pañcame migoti sabbesaṃ āraññikacatuppadānaṃ eva etaṃ
adhivacanaṃ. Idha pana pasadamigo adhippeto. Araññamhīti gāmañca gāmūpacārañca
ṭhapetvā avasesaṃ araññaṃ, idha pana uyyānaṃ adhippetaṃ, tasmā "uyyānamhī"ti
vuttaṃ hoti. Yathāti paṭibhāge. Abaddhoti rajjubandhanādīsu yena kenaci abaddho.
Etena vissatthacariyaṃ dīpeti. Yenicchakaṃ gacchati gocarāyāti yena disābhāgena
gantuṃ icchati, tena gocaratthaṃ gacchati. Tasmā tattha yattakaṃ icchati gantuṃ, tattakaṃ
gacchati. Yaṃ icchati khādituṃ, taṃ khādatīti dīpeti. Viññū naroti paṇḍitapuriso.
Seritanti sacchandavuttitaṃ aparāyattabhāvaṃ. Pekkhamānoti paññācakkhunā
olokayamāno. Atha vā dhammaseritaṃ puggalaseritañca. Lokuttaradhammā hi kilesavasaṃ
agamanato serino tehi samannāgatā puggalā va, tesaṃ bhāvaniddeso seritaṃ
pekkhamānoti. Kiṃ vuttaṃ hoti? migo araññamhi yathā abaddho, yenicchakaṃ
gacchati gocarāya. Kadā nu kho ahampi taṇhābandhanaṃ chinditvā evaṃ gaccheyyanti
iti me tumhehi ito cito ca parivāretvā ṭhitehi baddhassa yenicchakaṃ gantuṃ
alabhantassa tasmiṃ yenicchakagamanābhāve ādīnavaṃ yenicchakagamane ānisaṃsaṃ disvā
anukkamena samathavipassanā pāripūriṃ agamiṃ. Tato paccekabodhiṃ adhigatomhi. Tasmā
añañopi viññū naro seritaṃ pekkhamāno, eko care khaggavisāṇakappoti 2-
                       pañcamagāthāniddesavaṇṇanā
      [126] Chaṭṭhe ayaṃ piṇḍattho:- sahāyamajjhe ṭhitassa divāseyyasaṅkhāte
vāse ca mahāupaṭṭhānasaṅkhāte ṭhāne ca uyyānagamanasaṅkhāte gamane ca
janapadacārikasaṅkhātāya cārikāya ca "idaṃ me suṇa, idaṃ me dehī"tiādinā
nayena tathā tathā āmantanā hoti, tasmā ahaṃ tattha tattha nibbijjitvā
@Footnote: 1 sutta. A. 1/71      2 sutta. A. 1/78

---------------------------------------------------------------------------------------------
page115.
Yāyaṃ ariyajanasevitā anekānisaṃsā ekantasukhā, evaṃ santepi lobhābhibhūtehi
sabbakāpurisehi anabhijjhitā apatthitā pabbajjā, taṃ anabhijjhitaṃ paresaṃ
avasavattanena bhabbapuggalavaseneva 1- seritaṃ 2- pekkhamāno vipassanaṃ ārabhitvā
anukkamena paccekabodhiṃ  adhigatoti. Sesaṃ vuttanayameva. 3-
                       Chaṭṭhagāthāniddesavaṇṇanā.
      [127] Sattame khiḍḍāti kīḷanā. Sā duvidhā hoti kāyikā ca vācasikā ca. Tattha
kāyikā nāma hatthīhipi kīḷanti, assehipi rathehipi dhanūhipi tharūhipīti evamādi.
Vācasikā nāma gītaṃ silokabhaṇanaṃ mukhabherīti 4- evamādi. Ratīti pañcakāmaguṇarati.
Vipulanti yāva aṭṭhimiñjaṃ āhacca ṭhānena sakalattabhāvabyāpakaṃ. Sesaṃ pākaṭameva.
Anusandhiyojanāpi cettha saṃsaggagāthāya vuttanayeneva veditabbā. 5-
                       Sattamagāthāniddesavaṇṇanā.
      [128] Aṭṭhame cātuddisoti catūsu disāsu yathāsukhavihārī, "ekaṃ disaṃ
pharitvā viharatī"tiādinā 6- vā nayena brahmavihārabhāvanā pharitā catasso disā
assa santītipi cātuddiso. Tāsu disāsu katthaci satte vā saṅkhāre vā
bhayena na paṭihaññatīti appaṭighoti. Santussamānoti dvādasavidhassa santosassa
vasena santussako. Itarītarenāti uccāvacena paccayena. Parissayānaṃ sahitā
achambhīti ettha parissayanti 7- kāyacittāni, parihāpenti vā tesaṃ sampattiṃ,
tāni vā paṭicca sayantīti parissayā, bāhirānaṃ sīhabyagghādīnaṃ abbhantarānañca
kāmacchandādīnaṃ kāyacittupaddavānaṃ etaṃ adhivacanaṃ. Te parissaye  adhivāsanakkhantiyā
ca vīriyādīhi ca dhammehi sahatīti parissayānaṃ sahitā. Thaddhabhāvakarabhayābhāvena
achambhī. Kiṃ vuttaṃ hoti? yathā te cattāro samaṇā, evaṃ itarītarena
paccayena santussamāno ettha paṭipattipadaṭṭhāne santose ṭhito catūsu disāsu
mettādibhāvanāya cātuddiso, sattasaṅkhāresu paṭihananakarabhayābhāvena appaṭigho
@Footnote: 1 Sī., ka. dhammapuggalavaseneva    2 ka. seritañca    3 sutta. A. 1/79
@4 cha.Ma. mukhabherikanti    5 sutta. A. 1/80   6 dī. Sī. 9/556/245,
@dī.pā. 11/308/200, abhi.vi. 35/642/331, khu. cūḷa. 30/690/345 (syā)
@7 Sī., Ma., ka. parisahanti

---------------------------------------------------------------------------------------------
page116.
Ca hoti. So cātuddisattā vuttappakārānaṃ parissayānaṃ sahitā, appaṭighattā
achambhī ca hotīti etaṃ paṭipattiguṇaṃ disvā yoniso paṭipajjitvā paccekasambodhiṃ
adhigatomhīti.
      Atha vā te samaṇā viya santussamāno itarītarena vuttanayeneva cātuddiso
hotīti ñatvā evaṃ cātuddisabhāvaṃ patthayanto yoniso paṭipajjitvā adhigatomhi.
Tasmā aññopi īdisaṃ ṭhānaṃ 1- patthayamāno cātuddisatāya parissayānaṃ sahitā
appaṭighatāya ca achambhī hutvā eko care khaggavisāṇakappoti. 2-
      Niddese mettāti atthato tāva mijjatīti mettā, sinehatīti attho.
Mitte vā bhavā, mittassa vā esā pavattītipi mettā. Mettāsahagatenāti
mettāya samannāgatena. Cetasāti cittena. Ekaṃ disanti ekissā disāya paṭhamaṃ
pariggahitaṃ sattaṃ upādāya ekaṃ disaṃ pariyāpannasattapharaṇavasena vuttaṃ. Pharitvāti
phusitvā ārammaṇaṃ katvā. Viharatīti brahmavihārādhitthitaṃ iriyāpathavihāraṃ
pavatteti. Tathā dutiyanti yathā puratthimādīsu disāsu yaṃ kiñci ekaṃ disaṃ
pharitvā viharati, tatheva tadanantaraṃ dutiyaṃ tatiyaṃ catutthañcāti attho.
      Iti uddhanti eteneva ca nayena uparimaṃ disanti vuttaṃ hoti. Adho
tiriyanti adhodisampi tiriyaṃdisampi evameva. Tattha ca adhoti heṭṭhā. Tiriyanti
anudisā. Evaṃ sabbadisāsu assamaṇḍale assamiva mettāsahagatacittaṃ sāretipi
paccāsāretipīti. Ettāvatā ekamekaṃ disaṃ pariggahitvā odhiso mettāpharaṇaṃ
dassitaṃ. Sabbadhītiādi pana anodhiso dassanatthaṃ vuttaṃ. Tattha sabbadhīti sabbattha.
Sabbattatāyāti sabbesu hīnamajjhimaukkaṭṭhamittasapattamajjhattādippabhedesu
attatāya. "ayaṃ parasatto"ti vibhāgaṃ akatvā attasamatāyāti vuttaṃ hoti.
      Atha vā sabbattatāyāti sabbena cittabhāvena, īsakampi bahi
avikkhipamānoti vuttaṃ hoti. Sabbāvantanti sabbasattavantaṃ, sabbasattayuttanti
attho. Lokanti sattalokaṃ. Vipulenāti evamādipariyāyadassanato panettha puna
@Footnote: 1 ka. tādisaṇṭhānaṃ     2 sutta. A. 1/82

---------------------------------------------------------------------------------------------
page117.
"mettāsahagatenā"ti vuttaṃ. Yasmā vā ettha odhiso pharaṇe viya puna
tathāsaddo vā itisaddo vā na vutto, tasmā puna "mettāsahagatena
cetasā"ti vuttaṃ. Nigamanavasena vā etaṃ vuttaṃ. Vipulenāti ettha ca
pharaṇavasena vipulatā daṭṭhabbā. Bhūmivasena pana taṃ mahaggataṃ. Paguṇavasena
appamāṇasattārammaṇavasena ca appamāṇaṃ. Byāpādapaccatthikappahānena averaṃ.
Domanassappahānena abyāpajjhaṃ. Niddukkhanti vuttaṃ hoti. 1- Karuṇā heṭṭhā
vuttatthāyeva. Modanti tāya taṃsamaṅgino, sayaṃ vā modati, modanamattameva vā
sāti muditā. "averā hontū"tiādibyāpādappahānena majjhattabhāvūpagamanena
ca upekkhatīti upekkhā.
      Lakkhaṇādito panettha hitākārappavattilakkhaṇā mettā, hitūpasaṃhārarasā,
āghātavinayapaccupaṭṭhānā, sattānaṃ manāpabhāvadassanapadaṭṭhānā. Byāpādūpasamo
etissā sampatti, sinehasambhavo vipatti. Dukkhāpanayanākārappavattilakkhaṇā
karuṇā, paradukkhāsahanarasā. Avihiṃsāpaccupaṭṭhānā, dukkhābhibhūtānaṃ
anāthabhāvadassanapadaṭṭhānā. Vihiṃsavūpasamo tassā sampatti, sokasambhavo vipatti.
Pamodalakkhaṇā muditā, anissāyanarasā, arativighātapaccupaṭṭhānā. Sattānaṃ
sampattidassanapadaṭṭhānā. Arativūpasamo tassā sampatti, pahānasambhavo vipatti.
Sattesu majjhattākārappavattilakkhaṇā upekkhā, sattesu samabhāvadassanarasā,
paṭighānunayavūpasamapaccupaṭṭhānā, "kammassakā sattā, te kassa ruciyā
sukhitā vā bhavissanti. Dukkhato vā muccissanti, pattasampattito vā na
parihāyissantī"ti evaṃ pavattakammassakatādassanapadaṭṭhānā. Paṭighānunayavūpasamo
tassā sampatti, gehasitāya aññāṇupekkhāya sambhavo vipatti.
      Tattha santuṭṭho hotīti paccayasantosavasena santuṭṭho hoti.
Itarītarena cīvarenāti na thūlasukhumalūkhapaṇītathirajiṇṇādīsu yena kenaci. 2- Atha kho
yathāladdhānaṃ  itarītarena yena kenaci santuṭṭho hotīti attho. Cīvarasmiṃ hi
tayo santosā:- yathālābhasantoso yathābalasantoso yathāsāruppasantosoti.
@Footnote: 1 visuddhi. 2/111 (syā), abhi.A. 2/405
@2 cha.Ma.....thirajiṇṇānaṃ yena kenaci cīvarena

---------------------------------------------------------------------------------------------
page118.
Piṇḍapātādīsupi eseva nayo. Iti ime tayo santose sandhāya "santuṭṭho
hoti itarītarena cīvarena. Yathāladdhādīsu yena kenaci cīvarena santuṭṭho
hotī"ti vuttaṃ.
      Ettha ca cīvaraṃ jānitabbaṃ, cīvarakkhettaṃ jānitabbaṃ, paṃsukūlaṃ jānitabbaṃ,
cīvarasantoso jānitabbo, cīvarapaṭisaṃyuttāni dhutaṅgāni jānitabbāni. Tattha
cīvaraṃ jānitabbanti khomādīni cha cīvarāni dukulādīni cha anulomacīvarānipi
jānitabbāni. Imāni dvādasa kappiyacīvarāni. Kusacīraṃ vākacīraṃ phalakacīraṃ
kesakambalaṃ vāḷakambalaṃ potthako cammaṃ ulūkapakkhaṃ rukkhadussaṃ latādussaṃ
erakadussaṃ kadalidussaṃ veḷudussanti evamādīni pana akappiyacīvarāni.
      Cīvarakkhettanti "saṃghato vā gaṇato vā ñātito vā mittato vā
attano vā dhanena paṃsukūlaṃ vā"ti evaṃ uppajjanato cha khettāni,
aṭṭhannañca mātikānaṃ vasena aṭṭha khettāni jānitabbāni.
      Paṃsukūlanti sosānikaṃ pāpaṇikaṃ rathiyaṃ saṅkārakūṭaṃ sotthiyaṃ sinānaṃ titthaṃ
gatapaccāgataṃ aggidaḍḍhaṃ gokhāyitaṃ upacikākhāyitaṃ undūrakhāyitaṃ antacchinnaṃ
dasacchinnaṃ dhajāhaṭaṃ thūpaṃ samaṇacīvaraṃ sāmuddiyaṃ ābhisekiyaṃ panthikaṃ vātāhaṭaṃ
iddhimayaṃ devadattiyanti tevīsati paṃsukūlāni veditabbāni. Ettha ca sotthiyanti
gabbhamalaharaṇaṃ. Gatapaccāgatanti matakasarīraṃ pārupitvā susānaṃ netvā ānītacīvaraṃ.
Dhajāhaṭanti dhajaṃ ussāpetvā tato ānītaṃ. Thūpanti vammike pūjitacīvaraṃ.
Sāmuddiyanti samuddavīcīhi thalaṃ pāpitaṃ. Panthikanti panthaṃ gacchantehi corabhayena
pāsāṇehi koṭṭetvā pārutacīvaraṃ. Iddhimayanti ehibhikkhucīvaraṃ. Sesaṃ pākaṭameva.
      Cīvarasantosoti vīsati cīvarasantosā:- cīvare vitakkasantoso
gamanasantoso pariyesanasantoso paṭilābhasantoso mattapaṭiggahaṇasantoso
loluppavivajjanasantoso yathālābhasantoso yathābalasantoso yathāsāruppasantoso
udakasantoso dhovanasantoso karaṇasantoso parimāṇasantoso suttasantoso
sibbanasantoso rajanasantoso kappasantoso paribhogasantoso sannidhiparivajjanasantoso
vissajjanasantosoti. Tattha sādakabhikkhuno temāsaṃ nibaddhavāsaṃ

---------------------------------------------------------------------------------------------
page119.
Vasitvā ekamāsamattaṃ vitakkituṃ vaṭṭati. So hi pavāretvā cīvaramāse cīvaraṃ
karoti. Paṃsukūliko aḍḍhamāseneva karoti. Idaṃ 1- māsaḍḍhamāsamattaṃ vitakkanaṃ
vitakkasantoso nāma. 2- Cīvaratthāya gacchantassa pana "kattha labhissāmī"ti
acintetvā kammaṭṭhānasīseneva gamanaṃ gamanasantoso nāma. Pariyesantassa pana
yena vā tena vā saddhiṃ apariyesitvā lajjiṃ pesalaṃ bhikkhuṃ gahetvā
pariyesanaṃ pariyesanasantoso nāma. Evaṃ pariyesantassa āhariyamānaṃ cīvaraṃ
dūratova disvā "etaṃ manāpaṃ bhavissati, etaṃ amanāpan"ti evaṃ avitakketvā
thūlasukhumādīsu yathāladdheneva santusanaṃ paṭilābhasantoso nāma. Evaṃ laddhaṃ
gaṇhantassāpi "ettakaṃ dupaṭṭassa bhavissati, ettakaṃ ekapaṭṭassā"ti attano
pahonakamatteneva santusanaṃ mattapaṭiggahaṇasantoso nāma. Cīvaraṃ pariyesantassa
pana "asukassa gharadvāre manāpaṃ labhissāmī"ti acintetvā dvārapaṭipāṭiyā
caraṇaṃ loluppavivajjanasantoso nāma.
      Lūkhapaṇītesu yena kenaci yāpetuṃ sakkontassa yathāladdheneva yāpanaṃ
yalālābhasantoso nāma. Attano thāmaṃ jānitvā yena yāpetuṃ sakkoti,
tena yāpanaṃ yathābalasantoso nāma. Manāpaṃ aññassa datvā attanā yena
kenaci yāpanaṃ yathāsāruppasantoso nāma. "kattha udakaṃ manāpaṃ, kattha
amanāpan"ti avicāretvā yena kenaci dhovanupagena udakena dhovanaṃ
udakasantoso nāma. Tathā paṇḍumattikavākagerukapūtipaṇṇarasakiliṭṭhāni pana
udakāni vajjetuṃ vaṭṭati. Dhovantassa pana muggarādīhi apaharitvā hatthehi
madditvā dhovanaṃ dhovanasantoso nāma. Tathā asujjhantaṃ paṇṇāni pakkhipitvā
tāpitaudakenāpi dhovituṃ vaṭṭati. Evaṃ dhovitvā karonatassa "idaṃ thūlaṃ, idaṃ
sukhuman"ti akopetvā pahonakanīhāreneva karaṇaṃ karaṇasantoso nāma.
Timaṇḍalapaṭicchādanamattasseva karaṇaṃ parimāṇasantoso nāma. Cīvarakaraṇatthāya
pana "manāpaṃ suttaṃ pariyesissāmī"ti avicāretvā rathikādīsu vā devaṭṭhāne
@Footnote: 1 ka. iti         2 cha.Ma. ayaṃ pāṭho na dissati

---------------------------------------------------------------------------------------------
page120.
Vā āharitvā pādamūle vā ṭhapitaṃ yaṃ kiñcideva suttaṃ gahetvā karaṇaṃ
suttasantoso nāma.
      Kusibandhanakāle pana aṅgulimatte satta vāre na vijjhitabbaṃ. Evaṃ
karonatassa hi yo bhikkhu sahāyo na hoti, tassa vattabhedopi natthi.
Tivaṅgulimatte pana satta vāre vijjhitabbaṃ. Evaṃ karontassa maggapaṭipannenāpi
sahāyena bhavitabbaṃ. Yo na hoti, tassa vattabhedo. Ayaṃ sibbanasantoso
nāma. Rajantena pana kāḷakacchakādīni pariyesantena na rajitabbaṃ,
somavakkalādīsu 1- yaṃ labhati, tena rajitabbaṃ. Alabhantena pana manussehi araññe
vākaṃ gahetvā chaḍḍitarajanaṃ vā bhikkhūhi pacitvā chaḍḍitakasaṭaṃ vā gahetvā
rajitabbaṃ. Ayaṃ rajanasantoso nāma. Nīlakaddamakāḷasāmesu yaṃ kiñci gahetvā
hatthipiṭṭhe nisinnassa paññāyamānakappakaraṇaṃ kappasantoso nāma.
      Hirikopīnapaṭicchādanamattavasena paribhuñjanaṃ paribhogasantoso nāma.
Dussaṃ pana labhitvā suttaṃ vā sūciṃ vā kārakaṃ vā alabhantena ṭhapetuṃ vaṭṭati,
labhantena na vaṭṭati. Katampi ce antevāsikādīnaṃ dātukāmo hoti, te ca
asannihitā, yāva āgamanā ṭhapetuṃ vaṭṭati, āgatamattesu tesu dātabbaṃ. Dātuṃ
asakkontena adhiṭṭhātabbaṃ. Aññasmiṃ cīvare sati paccattharaṇampi adhiṭṭhātuṃ
vaṭṭati. Anadhiṭṭhitameva hi sannidhi hoti. Adhiṭṭhitaṃ na hotīti mahāsivatthero
āha. Ayaṃ sannidhiparivajjanasantoso nāma. Vissajjentena pana mukhaṃ
oloketvā na dātabbaṃ, sāraṇīyadhamme ṭhatvāva vissajjetabbanti ayaṃ
vissajjanasantoso nāma.
      Cīvarapaṭisaṃyuttāni dhutaṅgāni nāma paṃsukūlikaṅgañceva tecīvarikaṅgañca.
Iti cīvarasantosamahāariyavaṃsaṃ pūrayamāno paccekasambuddho imāni dve dhutaṅgāni
gopeti, imāni gopento cīvarasantosamahāariyavaṃsavasena santuṭṭho hoti.
      Vaṇṇavādīti eko santuṭṭho hoti, santosassa vaṇṇaṃ na katheti.
Eko na santuṭṭho hoti, santosassa vaṇṇaṃ katheti.  eko neva santuṭṭho
@Footnote: 1 ka. caritabbaṃ sāmavaṇṇādīsu

---------------------------------------------------------------------------------------------
page121.
Hoti. Na santosassa vaṇṇaṃ katheti. Eko santuṭṭho ca hoti, santosassa ca
vaṇṇaṃ katheti. Tathārūpo so paccekasambuddho taṃ dassetuṃ "itarītaracīvarasantuṭṭhiyā
ca vaṇṇavādī"ti vuttaṃ.
      Anesananti dūteyyapahiṇagamanānuyogappabhedaṃ nānappakāraṃ anesanaṃ.
Appatirūpanti ayuttaṃ. Aladdhā cāti alabhitvā. Yathā ekacco "kathaṃ nu kho
cīvaraṃ labhissāmī"ti puññavantehi bhikkhūhi saddhiṃ ekato hutvā kohaññaṃ karonto
uttasati paritassati, paccekasambuddho evaṃ aladdhā ca cīvaraṃ na paritassati.
Laddhā cāti dhammena samena labhitvā. Adhigato vigatalobhagiddho. Amucchitoti
adhimattataṇhāya mucchanaṃ anāpanno. Anajjhāpannoti. Taṇhāya anotthato
apariyonaddho. Ādīnavadassāvīti anesanāpattiyañca gadhitaparibhoge ca ādīnavaṃ
passamāno. Nissaraṇapaññoti "yāvadeva sītassa paṭighātāyā"ti 1- vuttanissaraṇameva
pajānanto.
      Itarītaracīvarasantuṭṭhiyāti yena kenaci cīvarena santuṭṭhiyā.
Nevattānukkaṃsetīti yathā panidhekacco "ahaṃ paṃsukūliko, mayā upasampadamāḷakeyeva 2-
paṃsukūlikaṅgaṃ gahitaṃ, ko mayā sadiso atthī"ti attukkaṃsanaṃ karoti. Evaṃ so
attukkaṃsanaṃ na karoti. Na paraṃ vambhetīti "ime panaññe bhikkhū na paṃsukūlikāti vā
paṃsukūlikamattampi etesaṃ natthī"ti vā evaṃ paraṃ na vambheti. Yo hi tattha dakkhoti yo
tasmiṃ cīvarasantose vaṇṇavādī. Tāsu vā 3- dakkho cheko byatto. Analasoti
sātaccakiriyāya ālasiyavirahito. Sampajāno paṭissatoti sampajānapaññāya 4-
ceva satiyā ca yutto. Ariyavaṃse ṭhitoti ariyavaṃse patiṭṭhito.
      Itarītarena piṇḍapātenāti yena kenaci piṇḍapātena. Etthāpi
piṇḍapāto jānitabbo, piṇḍapātakkhettaṃ jānitabbaṃ, piṇḍapātasantoso
jānitabbo, piṇḍapātapaṭisaṃyuttaṃ dhutaṅgaṃ jānitabbaṃ. Tattha piṇḍapātoti odano
@Footnote: 1 Ma.mū. 12/23/14, aṅ. chakka. 22/329/415 (syā)    2 cha.Ma. upasampadamāḷeyeva
@3 ka. santosavaṇṇavāditādīsu vā       4 ka. sampajānasaññāya

---------------------------------------------------------------------------------------------
page122.
Kummāso sattu maccho maṃsaṃ khīraṃ dadhi sappi navanītaṃ telaṃ madhu phāṇitaṃ yāgu
khādanīyaṃ sāyanīyaṃ lehanīyanti soḷasa piṇḍapātā.
      Piṇḍapātakkhettanti saṃghabhattaṃ uddesabhattaṃ nimantanaṃ salākabhattaṃ pakkhikaṃ
uposathikaṃ pāṭipadikaṃ  āgantukabhattaṃ gamikabhattaṃ gilānabhattaṃ gilānupaṭṭhākabhattaṃ
dhurabhattaṃ kuṭibhattaṃ vārikabhattaṃ 1- vihārabhattanti paṇṇarasa piṇḍapātakkhettāni.
      Piṇḍapātasantosoti piṇḍapāte vitakkasantoso gamanasantoso
pariyesanasantoso paṭilābhasantoso paṭiggahaṇasantoso mattapaṭiggahaṇasantoso
loluppavivajjanasantoso yathālābhasantoso yathābalasantoso yathāsāruppasantoso
upakārasantoso parimāṇasantoso paribhogasantoso sannidhiparivajjanasantoso
visajjanasantosoti paṇṇarasa santosā. Tattha sādako bhikkhu mukhaṃ dhovituvā
vitakketi. Piṇḍapātikena ca gaṇena saddhiṃ caratā sāyaṃ therupaṭṭhānakāle "sve
kattha piṇḍāya carissāmā"ti "asukagāme bhante"ti ettakaṃ cintetvā tato
paṭṭhāya na vitakketabbaṃ. Ekacārikena vitakkamāḷake ṭhatvā vitakketabbaṃ. Tato
paṭṭhāya vitakkento pana ariyavaṃsā cuto hoti paribāhiro. Ayaṃ vitakkasantoso
nāma. Piṇḍāya pavisantena pana "kuhiṃ labhissāmī"ti acintetvā kammaṭṭhānasīsena
gantabbaṃ. Ayaṃ gamanasantoso nāma. Pariyesantena yaṃ vā taṃ vā aggahetvā
lajjiṃ pesalameva gahetvā pariyesitabbaṃ. Ayaṃ pariyesanasantoso nāma. Dūratova
āhariyamānaṃ disvā "etaṃ manāpaṃ, etaṃ amanāpan"ti cittaṃ na uppādetabbaṃ. Ayaṃ
paṭilābhasantoso nāma. "idaṃ manāpaṃ gaṇhissāmi, idaṃ amanāpaṃ na gaṇhissāmī"ti
acintetvā yaṃ kiñci yāpanamattaṃ gahetabbameva. Ayaṃ paṭiggahaṇasantoso nāma.
      Ettha pana deyyadhammo bahu dāyako appaṃ dātukāmo, appaṃ gahetabbaṃ.
Deyyadhammo bahu, dāyakopi bahu dātukāmo, pamāṇeneva gahetabbaṃ. Deyyadhammopi
na bahu, dāyakopi appaṃ dātukāmo, appaṃ gahetabbaṃ. Deyyadhammo na bahu,
dāyako pana bahu dātukāmo, pamāṇena gahetabbaṃ paṭiggahaṇasmiṃ hi mattaṃ
@Footnote: 1 cha.Ma. vārabhattaṃ

---------------------------------------------------------------------------------------------
page123.
Ajānanto manussānaṃ pasādaṃ makkheti, saddhādeyyaṃ vinipāteti, sāsanaṃ na karoti.
Vijātamātuyāpi 1- cittaṃ gahetuṃ na sakkoti. Iti mattaṃ jānitvāva paṭiggahetabbanti
ayaṃ mattapaṭiggahaṇasantoso nāma. Aḍḍhakulāniyeva agantvā dvārapaṭipāṭiyā
gantabbaṃ. Ayaṃ loluppavivajjanasantoso nāma. Yathālābhasantosādayo cīvare
vuttanayā eva.
      Piṇḍapātaṃ paribhuñjitvā "samaṇadhammaṃ anupālessāmī"ti evaṃ upakāraṃ
ñatvā paribhuñjanaṃ upakārasantoso nāma. Pattaṃ pūretvā ānītampi 2- na
paṭiggahetabbaṃ. Anupasampanne sati tena gāhāpetabbaṃ, asati āharāpetvā
paṭiggahaṇaparimāṇamattaṃ gahetabbaṃ. Ayaṃ parimāṇasantoso nāma. Jighacchāya
paṭivinodanaṃ "na idamettha nissaraṇan"ti evaṃ paribhuñjanaṃ paribhogasantoso
nāma. Nidahitvā na paribhuñjitabbaṃ. Ayaṃ sannidhiparivajjanasantoso nāma. Mukhaṃ
anoloketvā sāraṇīyadhamme ṭhitena vissajjitabbaṃ. Ayaṃ vissajjanasantoso nāma.
      Piṇḍapātapaṭisaṃyuttāni pana pañca dhutaṅgāni piṇḍapātikaṅgaṃ
sapadānacārikaṅgaṃ ekāsanikaṅgaṃ pattapiṇḍikaṅgaṃ khalupacchābhattikaṅganti. Iti
piṇḍapātasantosamahāariyavaṃsaṃ pūrayamāno paccekasambuddho imāni pañca dhutaṅgāni
gopeti, imāni gopento piṇḍapātasantosamahāariyavaṃsavasena santuṭṭho hoti.
Vaṇṇavādītiādīni vuttanayeneva veditabbāni.
      Senāsanānīti idha senāsanaṃ jānitabbaṃ, senāsanakkhettaṃ jānitabbaṃ,
senāsanasantoso jānitabbo, senāsanapaṭisaṃyuttaṃ dhutaṅgaṃ jānitabbaṃ. Tattha
senāsananti mañco pīṭhaṃ bhisi bimbohanaṃ vihāro aḍḍhayogo pāsādo hammiyaṃ
guhā leṇaṃ aṭṭo māḷo veḷu gumbo rukkhamūlaṃ yattha vā pana bhikkhū
paṭikkamantīti imāni paṇṇarasa senāsanāni.
      Senāsanakkhettanti saṃghato vā gaṇato vā ñātito vā mittato vā
attano vā dhanena paṃsukūlaṃ vāti cha khettāni.
@Footnote: 1 cha.Ma. vijātamātuyāpissa    2 cha.Ma. ānītaṃ

---------------------------------------------------------------------------------------------
page124.
      Senāsanasantosoti senāsane vitakkasantosādayo paṇṇarasa santosā. Te
piṇḍapāte vuttanayeneva veditabbā. Senāsanapaṭisaṃyuttāni pana pañca dhutaṅgāni
āraññikaṅgaṃ rukkhamūlikaṅgaṃ ababhokāsikaṅgaṃ sosānikaṅgaṃ yathāsanthatikaṅganti. Iti
senāsanasantosamahāariyavaṃsaṃ pūrayamāno paccekasambuddho imāni pañca dhutaṅgāni
gopeti, imāni gopento senāsanasantosamahāariyavaṃsavasena santuṭṭho hoti.
      Iti āyasmā dhammasenāpati sāriputtatthero paṭhaviṃ pattharamāno viya sāgarakucchiṃ
pūrayamāno viya ākāsaṃ vitthārayamāno viya ca paṭhamaṃ cīvarasantosaariyavaṃsaṃ kathetvā candaṃ
uṭṭhāpento viya sūriyaṃ ullaṅghento viya ca dutiyaṃ piṇḍapātasantosaariyavaṃsaṃ 1-
kathetvā sineruṃ ukkhipento viya tatiyaṃ senāsanasantosaariyavaṃsaṃ kathetvā
idāni gilānapaccayasantosaariyavaṃsaṃ kathetuṃ "santuṭṭho hoti itarītarena
gilānapaccayabhesajjaparikkhārenā"tiādimāha. Taṃ piṇḍapātagatikameva.
Tattha yathālābhayathābalayathāsāruppasantoseneva santussitabbaṃ. Bhāvanārāmaariyavaṃso
pana idha anāgato, nesajjikaṅgabhāvanārāmaariyavaṃsaṃ bhajati. 2- Vuttampi cetaṃ:-
       "pañca senāsane vuttā      pañca āhāranissitā
        eko vīriyasaṃyutto         dve ca cīvaranissitā"ti. 3-
      Porāṇe aggaññe ariyavaṃse ṭhitoti ettha  porāṇeti na
adhunuppattike. Aggaññeti aggeti jānitabbe. Ariyavaṃseti ariyānaṃ vaṃse.
Yathā hi khattiyavaṃso brāhmaṇavaṃso vessavaṃso suddavaṃso samaṇavaṃso kulavaṃso
rājavaṃso ca, evamayampi aṭṭhamo ariyavaṃso, ariyatanti ariyapaveṇi nāma hoti.
So kho panāyaṃ vaṃso imesaṃ vaṃsānaṃ mūlagandhādīnaṃ kāḷānusāriyagandhādayo viya
aggamakkhāyati. Ke pana te ariyā, yesaṃ eso vaṃsoti? ariyā vuccanti
buddhā ca paccekabuddhā ca tathāgatasāvakā ca, etesaṃ ariyānaṃ vaṃsoti
ariyasaṃso. Ito pubbe hi satasahassādhikānaṃ 4- catunnaṃ asaṅkhyeyyānaṃ matthake
taṇhaṅkaro medhaṅkaro saraṇaṅkaro dīpaṅkaroti cattāro buddhā uppannā, te
@Footnote: 1 cha.Ma. dutiyapiṇḍapātasantosaṃ     2 su. vi. 3/204, mano. pū. 2/311
@3 su. vi. 3/213, mano. pū. 2/320     4 cha.Ma. satasahassakappādhikānaṃ

---------------------------------------------------------------------------------------------
page125.
Ariyā, tesaṃ ariyānaṃ vaṃsoti ariyavaṃso. Tesaṃ buddhānaṃ parinibbānato
aparabhāge asaṅkhyeyyaṃ atikkamitvā 1- koṇḍañño nāma buddho uppanno
.pe. Imasmiṃ kappe kakusandho koṇāgamano kassapo amhākaṃ bhagavā
gotamoti cattāro buddhā uppannā, tesaṃ ariyānaṃ vaṃsoti ariyavaṃso. Apica
atītānāgatapaccuppannānaṃ sabbabuddhapaccekabuddhabuddhasāvakānaṃ ariyānaṃ vaṃsoti
ariyavaṃso. Tasmiṃ ariyavaṃse. 2- Ṭhitoti patiṭṭhito. Sesaṃ vuttanayeneva veditabbaṃ.
                       Aṭṭhamagāthāniddesavaṇṇanā.
      [129] Navame ayaṃ yojanā:- dussaṅgahā pabbajitāpi eke. Ye
asantosābhibhūtā, tathāvidhā eva ca atho gahaṭṭhā gharamāvasantā. Etamahaṃ
dussaṅgahabhāvaṃ jigucchanto vipassanaṃ ārabhitvā paccekabodhiṃ adhigatomhīti. Sesaṃ
purimanayeneva veditabbaṃ. 3-
      Niddese anassavāti vacanaṃ assavanakā. Avacanakarāti dubbacā.
Paṭilomavuttinoti paccanīkaṃ 4- kathanasīlā, paṭimallā hutvā pavattantīti attho.
Aññeneva mukhaṃ karontīti ovādadāyake disvā mukhaṃ parivattetvā aññaṃ
disābhāgaṃ olokenti. Abyāvaṭo hutvāti avāvaṭo hutvā. Anapekkho
hutvāti anallīno hutvā.
                       Navamagāthāniddesavaṇṇanā.
      [130] Dasame oropayitvāti apanetvā. Gihibyañjanānīti
kesamassuodātavatthālaṅkāramālāgandhavilepanaitthiputtadāsidāsādīni. Etāni
gihibhāvaṃ byañjayanti, tasmā "gihibyañjanānī"ti vuccanti. Sañchinnapatto
patitapatto. Chetvānāti maggañāṇena chinditvā. Vīroti maggavīriyasamannāgato.
Gihibandhanānīti kāmabandhanāni. Kāmā hi gihīnaṃ bandhanāni. Ayaṃ tāva padattho.
@Footnote: 1 ka. asaṅkheyye atikkantepi   2 mano. pū. 2/311     3 sutta. A. 1/30-1
@        4 ka. paṭāṇikathaṃ, Ma. paṭilomakathaṃ

---------------------------------------------------------------------------------------------
page126.
      Ayaṃ pana adhippāyo:- "ahovatāhampi oropayitvā gihibyañjanāni
sañchinnapatto yathā koviḷāro bhaveyyan"ti evaṃ hi cintayamāno vipassanaṃ
ārabhitvā paccekabodhiṃ adhigatomhīti. 1- Sesaṃ purimanayeneva veditabbaṃ. 2-
      Niddese sārāsanañcāti sāraṃ āsanaṃ. Chinnānīti gaḷitāni.
Sañchinnānīti nipannāni. Patitānīti vaṇṭato muttāni. Paripatitānīti bhūmiyaṃ
patitāni.
                        Dasamagāthāniddesavaṇṇanā
                       paṭhamavaggavaṇṇanā niṭṭhitā.
                          ------------
                         2. Dutiyavaggavaṇṇanā
      [131-2] Dutiyavaggassa paṭhamadvaye nipakanti pakatinipuṇaṃ paṇḍitaṃ
kasiṇaparikammādikusalaṃ. Sādhuvihārinti appanāvihārena vā upacārena vā
samannāgataṃ. Dhīranti dhitisampannaṃ. Tattha nipakaṭṭhena 3- dhitisampadā vuttā. Idha
pana dhitisampannamevāti attho. Dhiti nāma asithilaparakkamatā, "kāmaṃ taco ca
nahāru cā"ti 4- evaṃ  pavattavīriyassetaṃ adhivacanaṃ. Apica dhikkitapāpotipi 5- dhīro.
Rājāva raṭṭhaṃ vijitaṃ pahāyāti yathā paṭirājā "vijitaṃ raṭṭhaṃ anatthāvahan"ti
ñatvā rajjaṃ 6- pahāya eko carati evaṃ bālasahāyaṃ pahāya eko care. Atha
vā rājāva raṭṭhanti yathā sutasomo rājā vijitaṃ raṭṭhaṃ pahāya eko carati. 7-
Yathā ca mahājanako evaṃ eko careti ayampi etassattho. Sesaṃ vuttānusārena
sakkā jānitunti na vitthāritaṃ. 8- Niddese vattabbaṃ natthi.
                             Paṭhamadvayaṃ.
      [133] Tatiyagāthā padatthato uttānā eva. Kevalañca pana sahāyasampadanti
ettha asekkhehipi sīlādikkhandhehi sampannā sahāyā eva
@Footnote: 1 sutta. A. 1/85     2 cha.Ma. jānitabbaṃ      3 cha.Ma. nipakattena
@4 Ma.Ma. 13/184/159, aṅ. duka. 20/5/50, khu. mahā. 29/918/584-5 (syā)
@5 cha.Ma. dhikkatapāpotipi     6 ka. kaṭṭhaṃ   7 cha.Ma. cari   8 sutta. A. 1/88

---------------------------------------------------------------------------------------------
page127.
"sahāyasampadā"ti veditabbā. Ayampanettha yojanā:- yā ayaṃ vuttā
sahāyasampadā, taṃ sahāyasampadaṃ addhā pasaṃsāma, ekaṃseneva thomemāti vuttaṃ
hoti. Kathaṃ? seṭṭhā samāsevitabbā sahāyāti. Kasmā? attano sīlādīhi
seṭṭhe sevamānassa sīlādayo dhammā anuppannā uppajjanti, uppannā
vuḍḍhiṃ virūḷhiṃ vepullaṃ pāpuṇanti. Sace sevamānassa aññamaññasamadhāraṇena
kukkuccavinodanena ca laddhā na parihāyanti. Ete pana sahāyake seṭṭhe
ca same ca aladdhā kuhanādimicchājīvaṃ vajjetvā dhammena samena uppannabhojanaṃ
bhuñjanto tattha ca paṭighānunayaṃ anuppādento anavajjabhojī hutvā
attakāmo kulaputto eko care khaggavisāṇakapPo. Ahampi hi evaṃ caranto
imaṃ sampattiṃ adhigatomhīti. 1- Niddeso vuttanayo eva.
                          Tatiyaṃ.
      [134] Catutthe disvāti oloketvā. Suvaṇṇassāti kāñcanassa.
"valayānī"ti pāṭhaseso. Sāvasesapāṭho 2- hi ayaṃ attho. Pabhassarānīti
pabhāsanasīlāni, jutimantānīti vuttaṃ hoti. Sesaṃ uttānapadatthameva. Ayaṃ pana
yojanā:-  disvā bhujasmiṃ suvaṇṇassa valayāni "gaṇavāse sati saṅghaṭṭanā.
Ekavāse sati aghaṭṭanā"ti evaṃ cintento vipassanaṃ ārabhitvā adhigatomhīti.
Sesaṃ vuttanayamevāti. 3- Nūpurānīti 4- valayāni. "niyurā"ti keci vadanti.
Ghaṭṭentīti aññamaññaṃ hananti.
                              Catutthaṃ.
      [135] Pañcamagāthā padatthato uttānā eva. Ayaṃ pana ettha
adhippāyo:- svāyaṃ 5- etena dutiyena kumārena sītuṇhādīni nivedentena
sahavāsena taṃ saññāpentassa mama vācābhilāpo, tasmiṃ sinehavasena abhisajjanā
vā jātā. Sace ahaṃ imaṃ na pariccajāmi, tato āyatimpi yatheva hessati.
Yathā idāni, evaṃ dutiyena saha mamassa, vācābhilāpo abhisajjanā vā.
@Footnote: 1 sutta. A. 1/84    2 ka. sāvaseso   3 sutta. A. 1/90   4 ka. napurānīti
@5 cha.Ma. yvāyaṃ

---------------------------------------------------------------------------------------------
page128.
Ubhayampi cetaṃ antarāyakaraṃ visesādhigamassāti etaṃ bhayaṃ āyatiṃ pekkhamāno taṃ
chaḍḍetvā yoniso paṭipajjitvā paccekabodhiṃ adhigatomhīti. 1- Sesaṃ vuttanayameva.
                              Pañcamaṃ.
      [136] Chaṭṭhe kāmāti dve kāmā vatthukāmā ca kilesakāmā ca.
Tattha vatthukāmā manāpiyā rūpādayo dhammā, kilesakāmā chandādayo sabbepi
rāgappabhedā. Idha pana vatthukāmā adhippetā, rūpādianekappakāravasena 2-
citRā. Lokassādavasena madhuRā. Bālaputhujjanānaṃ manaṃ ramentīti  manoramā.
Virūparūpenāti virūpena rūpena, anekavidhena sabhāvenāti vuttaṃ hoti. Te hi
rūpādivasena citrā, rūpādīsupi nīlādivasena vividharūpā. Evaṃ tena virūparūpena
tathā tathā assādaṃ dassetvā mathenti cittaṃ, pabbajjāya abhiramituṃ na
denti. 3- Sesamettha pākaṭameva. Nigamanampi dvīhi tīhi vā padehi yojetvā
purimagāthāsu vuttanayena veditabbaṃ. 4-
      Kāmaguṇāti kāmayitabbaṭṭhena kāmā. Bandhanaṭṭhena guṇā. "anujānāmi
bhikkhave ahatānaṃ vatthānaṃ diguṇaṃ saṅghāṭin"ti 5- ettha paṭalaṭṭho guṇaṭṭho.
"accenti kālā tarayanti rattiyo, vayoguṇā anupubbaṃ jahantī"ti 6-
ettha:- rāsaṭṭho guṇaṭṭho. "sataguṇā dakkhiṇā pāṭikaṅkhitabbā"ti 7-
ettha ānisaṃsaṭṭho guṇaṭṭho. "antaṃ antaguṇaṃ, 8- kayirā mālāguṇe bahū"ti 9-
ettha bandhanaṭṭho guṇaṭṭho. Idhāpi eseva adhippeto, tena vuttaṃ
"bandhanaṭṭhena guṇā"ti. Cakkhuviññeyyāti cakkhuviññāṇena passitabbā.
Etenupāyena sotaviññeyyādīsupi attho veditabbo. Iṭṭhāti pariyiṭṭhā vā
hontu, mā vā, iṭṭhārammaṇabhūtāti attho. Kantāti kāmanīyā. Manāpāti
manavaḍḍhanakā. Piyarūpāti piyajātikā. Kāmūpasañhitāti ārammaṇaṃ katvā
uppajjamānena kāmena upasañhitā. Rajanīyāti rajjaniyā, rāguppattikāraṇabhūtāti
attho.
@Footnote: 1 sutta. A. 1/93    2 cha.Ma. anekappakārena   3 cha.Ma. dentīti   4 sutta. A. 1/95
@5 vi. mahā. 5/348/151    6 saṃ. sa. 15/4/3    7 Ma. u. 14/379/324
@8 dī. mahā. 10/377/251, Ma. mū. 12/110/79, khu. khu. 25/2    9 khu. dha. 25/53/26

---------------------------------------------------------------------------------------------
page129.
      Yadi muddhāyātiādīsu muddhāti 1- aṅgulipabbesu saññaṃ ṭhapetvā
hatthamuddhāya gaṇanā. 2- Gaṇanāti acchiddagaṇanā. Saṅkhānanti piṇḍagaṇanā.
Yāya khettaṃ oloketvā "idha ettakā vīhī bhavissanti, "rukkhaṃ oloketvā
"idha ettakāni phalāni bhavissanti, "ākāsaṃ oloketvā "ime ākāse
sakuṇā ettakā nāma bhavissantī"ti jānanti. Kasīti kasikammaṃ. Vaṇijjāti
jaṅgha 3- vaṇijjathalavaṇijjādivaṇippatho. Gorakkhanti attano vā paresaṃ vā gāvo
rakkhitvā pañcagorasavikkayena jīvanakammaṃ. Issattho vuccati āvudhaṃ gahetvā
upaṭṭhānakammaṃ. Rājaporisanti vinā āvudhena rājakammaṃ katvā rājupaṭṭhānaṃ.
Sippaññataranti gahitāvasesahatthiassasippādi.
      Sītassa purakkhatoti lakkhaṃ viya sarassa sītassa purato ṭhito, sītena
bādhiyamānoti attho. Uṇhepi eseva nayo. Ḍaṃsādīsu ḍaṃsāti piṅgalamakkhikā.
Makasāti sabbamakkhikā. Sarīsapāti ye keci saritvā gacchanti. Rissamānoti
pīḷiyamāno ruppamāno ghaṭṭiyamāno. 4- Miyyamānoti maramāno. Ayaṃ bhikkhaveti
bhikkhave ayaṃ muddhādīhi 5- jīvikakappanaṃ āgamma sītādipaccayo ābādho. Kāmānaṃ
ādīnavoti kāmesu upaddavo, upasaggoti attho. Sandiṭṭhikoti paccakakho sāmaṃ
passitabbo. Dukkhakkhandhoti dukkharāsi. Kāmahetūtiādīsu paccayaṭṭhena kāmā assa
hetūti kāmahetu. Mūlaṭṭhena kāmā nidānamassāti kāmanidāno. Liṅgavipallāsena
pana "kāmanidānan"ti vutto. Kāraṇaṭṭhena kāmā adhikaraṇaṃ assāti kāmādhikaraṇo.
Liṅgavipallāseneva pana "kāmādhikaraṇan"ti vutto. Kāmānameva hetūti idaṃ
niyamavacanaṃ kāmapaccayā uppajjatiyevāti attho.
      Uṭṭhahatoti ājīvasamuṭṭhāpakavīriyena uṭṭhahantassa. Ghaṭatoti taṃ vīriyaṃ
pubbenāparaṃ ghaṭentassa. Vāyamatoti vāyāmaṃ parakkamaṃ payogaṃ karontassa.
Nābhinipphajjantīti na nipphajjanti,  tattha 6- nābhiruhanti. Socatīti citte
uppannabalavasokena socati. Kilamatīti kāye uppannadukkhena kilamati. Paridevatīti
@Footnote: 1 cha.Ma. yadi muddāyātiādīsu muddāti    2 cha.Ma. hatthamuddā   3 Sī. jala.....
@4 Ma. diyamānoti, ruppamāno. ghaṭiyamāno   5 cha.Ma. muddādīhi    6 cha.Ma. hatthaṃ

---------------------------------------------------------------------------------------------
page130.
Vācāya paridevati. Urattāḷinti uraṃ  tāḷetvā. Kandatīti rodati. Sammohaṃ
āpajjatīti visaññī viya sammuḷho hoti. Moghanti  tucchaṃ. Aphaloti nipphalo.
      Ārakkhādhikaraṇanti ārakkhakāraṇā. Kinti meti 1- kena nu kho upāyena.
Yampi meti yampi mayhaṃ kasikammādīni katvā uppāditadhanaṃ ahosi. Tampi no
natthīti tampi amhākaṃ idāni natthi.
      Puna ca paraṃ bhikkhave kāmahetūtiādināpi kāraṇaṃ dassetvāva  ādīnavaṃ
dasseti. 2- Tattha kāmahetūti kāmapaccayā, rājānopi rājūhi vivadantīti attho.
Kāmanidānanti bhāvanapuṃsakaṃ, kāme nidānaṃ katvā vivadantīti attho. Kāmādhikaraṇantipi
bhāvanapuṃsakameva, kāme adhikaraṇaṃ katvā vivadantīti attho. Kāmānameva hetūti
gāmanigamasenāpatipurohitaṭṭhānantarādīnaṃ kāmānaṃyeva hetu vivadantīti attho.
Upakkamantīti paharanti.
      Asicammanti asiṃ ceva kheṭakaphalakādīni ca.
      Dhanukalāpaṃ sannayhitvāti dhanuṃ gahetvā sarakalāpaṃ sannayhitvā.
Ubhatobyūḷhanti 3- ubhato rāsibhūtaṃ. Pakkhandantīti pavisanti. Usūsūti kaṇḍesu.
Vijjotalantesūti parivattamānesu. Te tatthāti te tasmiṃ saṅgāme.
      Addāvalepanā upakāriyoti cettha manussā pākārapādaṃ assakhurasaṇṭhānena
iṭṭhakāhi cinitvā upari sudhāya limpanti. Evaṃ katapākārapādā "upakāriyo"ti
vuccanti. Tā tintena kalalena 4- sittā addāvalepanā nāma honti. Pakkhandantīti
tāsaṃ heṭṭhā tikhiṇaayasūlarukkhasūlādīhi 5- vijjhiyamānā pākārassa picchillabhāvena
ārohituṃ asakkontāpi upadhāvantiyeva. Chakaṇaṭiyāti kuthitagomayena. Abhivaggenāti
satadantena. 6- Taṃ aṭṭhadantākārena katvā "nagaradvāraṃ bhinditvā pavisissāmā"ti
āgate uparidvāre ṭhitā tassa bandhanayottāni chinditvā tena abhivaggena
omaddanti.
@Footnote: 1 ka. kintīti    2 cha.Ma. dīpeti    3 ka. ubhatoviyuḷhanti    4 ka. takkānakalalena
@5 ka. nikhāta....     6 Sī., ka., i. sattadantena

---------------------------------------------------------------------------------------------
page131.
      Sandhimpi chindantīti gharasandhimpi chindanti. Nillopanti gāme  paharitvā
mahāvilopaṃ karonti. Ekāgārikanti paṇṇāsamattāpi saṭṭhimattāpi parivāretvā
jīvaggāhaṃ gahetvāva dhanaṃ āharāpenti. Paripanthepi tiṭṭhantīti panthadūhanakammaṃ
karonti. Aḍḍhadaṇḍakehīti muggarehi. 1- Sesaṃ vuttatthameva.
                              Chaṭṭhaṃ.
      [137] Sattame etīti īti, āgantukānaṃ akusalabhāgīnaṃ 2- byasanahetūnaṃ etaṃ
adhivacanaṃ. Tasmā kāmaguṇāpi ete anekabyasanāvahaṭṭhena daḷhasannipātaṭṭhena
ca īti. Gaṇḍopi asuciṃ paggharati, uddhumātaparipakkaparibhinno hoti. Tasmā
ete kilesāsucipaggharaṇato uppādajarābhaṅgehi uddhumātaparipakkaparibhinnabhāvato ca
gaṇḍo. Upaddavatīti upaddavo, anatthaṃ janento abhibhavati ajjhottharatīti attho,
rāgagaṇḍādīnametaṃ adhivacanaṃ. Tasmā kāmaguṇāpete aviditanibbānatthāvahahetutāya
sabbupaddavavatthutāya ca upaddavo. Yasmā panete kilasāturabhāvaṃ janentā
sīlasaṅkhātamārogyaloluppaṃ vā uppādentā pākatikameva ārogyaṃ vilumpanti,
tasmā iminā ārogyavilumpanaṭṭhena rogo. Abbhantaramanupaviṭṭhaṭṭhena pana
antotudanaṭṭhena dunnīharaṇīyaṭṭhena ca sallaṃ. Diṭṭhadhammikasamparāyikabhayāvahanato
bhayaṃ. Metanti etaṃ. Sesamettha pākaṭameva. Nigamanampi vuttanayeneva veditabbaṃ. 3-
      Kāmarāgarattāyanti kāmarāgena ratto ayaṃ. Chandarāgavinibaddhoti
chandarāgena snehena baddho. Diṭṭhadhammikāpi gabbhāti imasmiṃ attabhāve
vattamānā saḷāyatanagabbhā. Samparāyikāpi gabbhāti paralokepi saḷāyatanagabbhā.
Na parimuccatīti parimuccituṃ na sakkoti. Otiṇṇo sātarūpenāti madhurasabhāvena
rāgena otiṇṇo ogāhito. Palipathanti kāmakalalamaggaṃ. Dugganti duggamaṃ.
                         Sattamaṃ.
@Footnote: 1 pa.sū. 1/169/381     2 cha.Ma. akusalabhāgiyānaṃ    3 sutta.A. 1/106-7

---------------------------------------------------------------------------------------------
page132.
      [138] Aṭṭhame sītaṃ duvidhaṃ abbhantaradhātukkhobhapaccayañca
bāhiradhātukkhobhapaccayañca. Tathā uṇhaṃ. Tattha ḍaṃsāti piṅgalamakkhikā. Sarīsapeti ye
keci dīghajātikā saritvā gacchanti. Sesaṃ pākaṭameva. Nigamanampi vuttanayeneva
veditabbaṃ.
                              Aṭṭhamaṃ.
      [139] Navamagāthā padatthato pākaṭā eva. Ayaṃ panettha adhippāyayojanā:-
sā ca kho yuttivasena, na anussavavasena. Yathā ayaṃ hatthī
manussakantesu sīlesu dantattā adantabhūmiṃ nāgacchatīti vā, sarīramahantatāya
vā nāgo. Evaṃ kudāssu nāmāhampi ariyakantesu sīlesu dantattā
adantabhūmiṃ  nāgamanena, āguṃ akaraṇena, puna itthattaṃ anāgamanena ca
guṇasarīramahantatāya vā nāgo bhaveyyaṃ. Yathā cesa yūthāni vivajjetvā
ekacariyasukhena yathābhirantaṃ vihare araññe, eko care khaggavisāṇakappo,
kudāssu nāmāhampi evaṃ gaṇaṃ vivajjetvā ekattābhiratisukhena 1- jhānasukhena
yathābhirantaṃ araññe attano yathā yathā sukhaṃ, tathā tathā yattakaṃ vā
icchāmi, tattakaṃ araññe nivāsaṃ eko care khaggavisāṇakappo eko
careyyanti 2- attho. Yathā cesa susaṇṭhitakkhandhamahantatāya sañjātakkhandho,
kudāssu nāmāhampi evaṃ asekkhasīlakkhandhamahantatāya sañjātakkhandho bhaveyyaṃ.
Yathā cesa padumasadisagattatāya vā, padumakule uppannatāya vā padumī, kudāssu
nāmāhampi evaṃ padumasadisabojjhaṅgamahantatāya vā ariyajātipadume uppannatāya
vā padumī bhaveyyaṃ. Yathā cesa thāmabalajavādīhi uḷāro, kudāssu
nāmāhampi evaṃ parisuddhakāyasamācāratādīhi sīlasamādhinibbedhikapaññādīhi vā
uḷāro bhaveyyanti evaṃ cintento vipassanaṃ ārabhitvā paccekabodhiṃ
adhigatomhīti. 3-
                              Navamaṃ.
@Footnote: 1 Sī. ekantābhiratisukhena    2 ka. bhaveyyanti     3 sutta. A. 1/99

---------------------------------------------------------------------------------------------
page133.
      [140] Dasame aṭṭhānatanti aṭṭhānaṃ taṃ, akāraṇaṃ tanti vuttaṃ
hoti.  anunāsikassa lopo kato "ariyasaccāna dassanan"tiādīsu 1- viya.
Saṅgaṇikāratassāti gaṇābhiratassa. Yanti kāraṇavacanametaṃ "yaṃ hirīyati
hirīyitabbenā"tiādīsu 2- viya. Phassayeti adhigacche. Sāmayikaṃ vimuttinti
lokiyasamāpattiṃ. Sā hi appitappitasamaye eva paccanīkehi vimuccanato "sāmayikā
vimuttī"ti vuccati. Taṃ sāmayikaṃ vimuttiṃ. Aṭṭhānaṃ taṃ, na taṃ kāraṇaṃ vijjati
saṅgaṇikāratassa, yena kāraṇena phassaye iti etaṃ ādiccabandhussa paccekabuddhassa
vaco nisamma saṅgaṇikāya ratiṃ pahāya yoniso paṭipajjanto adhigatomhīti āha.
Sesaṃ vuttanayameva. 3-
      Niddese nekkhammasukhanti pabbajjāsukhaṃ. Pavivekasukhanti kāyacittaupadhiviveke
sukhaṃ. Upasamasukhanti kilesupasamaṃ phalasamāpattisukhaṃ. Sambodhisukhanti maggasukhaṃ.
Nikāmalābhīti attano rucivasena yathākāmalābhī. Akicchalābhīti adukkhalābhī.
Akasiralābhīti vipulalābhī. Asāmayikanti lokuttaraṃ. Akuppanti kuppavirahitaṃ acalitaṃ
lokuttaramaggaṃ.
                              Dasamaṃ.
                       Dutiyavaggavaṇṇanā niṭṭhitā.
                             -------
                         3. Tatiyavaggavaṇṇanā
      [141] Tatiyavaggassa paṭhame diṭṭhīvisūkānīti dvāsaṭṭhidiṭṭhigatāni. Tāni
hi maggasammādiṭṭhiyā visūkaṭṭhena 4- vijjhanaṭṭhena vilomaṭṭhena ca visūkāni. Evaṃ
diṭṭhiyā visūkānīti diṭṭhivisūkāni, diṭṭhiyo eva vā visūkāni diṭṭhivisūkāni.
Upātivattoti dassanamaggena atikkanto. Patto niyāmanti avinipātadhammatāya
sambodhiparāyanatāya ca niyatabhāvaṃ adhigato, sammattaniyāmasaṅkhātaṃ vā paṭhamamagganti.
@Footnote: 1 khu. khu. 25/11, 270/4, 386    2 abhi. saṅ. 34/310/90
@3 sutta. A. 1/103       4 ka. viruddhaṭṭhena

---------------------------------------------------------------------------------------------
page134.
Ettāvatā paṭhamamaggakiccanipphatti ca tassa paṭilābho ca vutto. Idāni
paṭiladdhamaggoti iminā sesamaggapaṭilābhaṃ dasseti. Uppannañāṇomhīti
uppannapaccekabodhiñāṇo amhi. Etena phalaṃ dasseti. Anaññaneyyoti
aññehi "idaṃ  saccaṃ idaṃ saccan"ti na netabbo. Etena sayambhūtaṃ dīpeti.
Patte vā paccekabodhiñāṇe aññaneyyatāya abhāvā sayaṃ vasitaṃ. Samathavipassanāya
vā 1- diṭṭhivisūkāni upātivatto, ādimaggena patto niyāmaṃ, sesehi
paṭiladdhamaggo, phalañāṇena uppannañāṇo, taṃ sabbaṃ attanāva adhigatoti
anaññaneyyo. Sesaṃ vuttanayeneva veditabbaṃ. 2-
      Na paraneyyoti na aññehi netabbo. Na parappattiyoti paccakkhadhammattā
na aññehi saddahāpetabbo. Na parappaccayoti na assa paro paccayo, na parassa
saddhāya vattatīti na parapaccayo. Na parapaṭibaddhagūti na aññesaṃ paṭibaddhañāṇagamano.
                              Paṭhamaṃ.
      [142] Dutiye nillolupoti alolupPo. Yo hi rasataṇhābhibhūto
hoti, so bhusaṃ luppati punappunañca luppati, tena "loluppo"ti vuccati.
Tasmā esa taṃ paṭikkhipanto āha "nillolupo"ti. Nikkuhoti ettha kiñcāpi
yassa tividhakuhanavatthu natthi, so "nikkuho"ti vuccati, imissā pana gāthāya
manuññabhojanādīsu 3- vimhayamanāpajjanato nikkuhoti ayamadhippāyo. Nippipāsoti
ettha pātumicchā pipāsā, tassā abhāvena nippipāso, sādurasalobhena
bhotukamyatāvirahitoti attho. Nimmakkhoti ettha paraguṇavināsanalakkhaṇo makkho,
tassa abhāvena nimmakkho. Attano gahaṭṭhakāle sūdassa, 4- guṇamakkhanabhāvaṃ
sandhāya āha. Niddhantakasāvamohoti ettha rāgādayo tayo kāyaduccaritādīni
ca tīṇīti cha dhammā yathāsambhavaṃ appasannaṭṭhena sakabhāvaṃ vijahāpetvā
parabhāvaṃ gaṇhāpanaṭṭhena kasaṭaṭṭhena ca "kasāvā"ti veditabbā. Yathāha:-
@Footnote: 1 Sī., ka. ipassanāya vā    2 sutta. A. 1/103   3 ka. manuññato janādisu
@4 Ma., ka. parassa

---------------------------------------------------------------------------------------------
page135.
           "tattha katame tayo kasāvā? rāgakasāvo dosakasāvo mohakasāvo,
         ime tayo kasāvā. Tattha katame aparepi tayo kasāvā?
         kāyakasāvo vacīkasāvo manokasāvo"ti. 1-
      Tesu mohaṃ ṭhapetvā pañcannaṃ kasāvānaṃ tesañca sabbesaṃ mūlabhūtassa
mohassa niddhantattā niddhantakasāvamoho, tiṇṇaṃ eva vā kāyavacīmanokasāvānaṃ
mohassa ca niddhantattā niddhantakasāvamoho. Itaresu nillolupatādīhi
rāgakasāvassa nimmakkhatāya dosakasāvassa niddhantabhāvo siddho eva. Nirāsasoti
nittaṇho. Sabbaloketi sakalaloke, tīsu bhavesu dvādasasu vā āyatanesu
bhavavibhavataṇhāvirahito hutvāti attho. Sesaṃ vuttanayeneva veditabbaṃ. Atha vā
tayopi pāde vatvā 2- eko careti eko carituṃ sakkuṇeyyāti evampi ettha
sambandho kātabbo. 3-
                              Dutiyaṃ.
      [143] Tatiye ayaṃ saṅkhepattho:- yvāyaṃ dasavatthukāya pāpadiṭṭhiyā
samannāgatattā pāPo. Paresampi anatthaṃ dassetīti anatthadasSī.
Kāyaduccaritādimhi ca visame niviṭṭho. Taṃ attakāmo kulaputto pāpaṃ sahāyaṃ
parivajjayetha, anatthadassiṃ visame niviṭṭhaṃ. Sayaṃ na seveti attano vasena
na seveyya. Yadi pana paravaso hoti, kiṃ sakkā kātunti vuttaṃ hoti.
Pasutanti pasaṭaṃ, diṭṭhivasena tattha tattha lagganti attho. Pamattanti
kāmaguṇesu vossaṭṭhacittaṃ, kusalabhāvanārahitaṃ vā. Taṃ evarūpaṃ na seve na bhaje
na payirupāse, aññadatthu eko care khaggavisāṇakappoti.
      Niddese sayaṃ na seveyyāti sāmaṃ na upasaṅkameyya. Sāmaṃ na
seveyyāti cittenapi na upasaṅkameyya. Na seveyyāti na bhajeyya. Na
niseveyyāti samīpampi na gaccheyya. Na saṃseveyyāti dūre bhaveyya. Na
paṭiseveyyāti 4- paṭikkameyya.
                              Tatiyaṃ.
@Footnote: 1 abhi. vi. 35/924/450    2 Sī. vāretvā, Ma., ka. vāre vatvā
@3 sutta. A. 1/105        4 cha.Ma. na parisaṃseveyyāti

---------------------------------------------------------------------------------------------
page136.
      [144] Catutthe ayaṃ saṅkhepattho:- bahussutanti duvidho bahussuto
tīsu piṭakesu atthato nikhilo 1- pariyattibahussuto ca maggaphalavijjābhiññānaṃ
paṭividdhattā paṭivedhabahussuto ca. Āgatāgamo dhammadharo. Uḷārehi pana
kāyavacīmanokammehi samannāgato uḷāro. Yuttapaṭibhāno ca muttapaṭibhāno ca
yuttamuttapaṭibhāno ca paṭibhānavā. Pariyattiparipucchādhigamavasena vā tidhā
paṭibhānavā veditabbo. Yassa hi pariyatti paṭibhāti, so pariyattipaṭibhānavā.
Yassa atthañca ñāyañca lakkhaṇañca ṭhānāṭhānañca paripucchantassa paripucchā paṭibhāti,
so paripucchāpaṭibhānavā. Yena maggādayo paṭividdhā honti, so paṭivedhapaṭibhānavā.
Taṃ evarūpaṃ bahussutaṃ dhammadharaṃ bhajetha,  mittaṃ uḷāraṃ paṭibhānavantaṃ. Tato
tassānubhāvena attatthaparatthaubhayatthabhedato vā diṭṭhadhammikasamparāyikaparamatthabhedato
vā anekappakārāni aññāya atthāni, tato "ahosiṃ nu kho ahaṃ
atītamaddhānan"tiādīsu 2- kaṅkhāṭṭhānesu vineyya kaṅkhaṃ vicikicchaṃ
vinetvā vināsetvā evaṃ katasabbakicco eko care khaggavisāṇakappoti. 3-
                              Catutthaṃ.
      [145] Pañcame khiḍḍā ca rati ca pubbe vuttāva. Kāmasukhanti
vatthukāmasukhaṃ. Vatthukāmāpi hi sukhassa visayādibhāvena sukhanti vuccanti. Yathāha
"atthi rūpaṃ sukhaṃ sukhānupatitan"ti. 4- Evametaṃ khiḍḍaṃ ratiṃ kāmasukhañca imasmiṃ
okāsaloke analaṅkaritvā alanti akatvā "etappakāran"ti 5- vā "sārabhūtan"ti
vā evaṃ agahetvā. 6- Anapekkhamānoti tena analaṅkaraṇena anapekkhanasīlo apihāluko
nittaṇho. Vibhūsaṭṭhānāvirato saccavādī eko careti. Tattha vibhūsā duvidhā
agārikavibhūsā ca anagārikavibhūsā ca. Tattha agārikavibhūsā sākaṭaveṭhanamālāgandhādi,
anagārikavibhūsā ca pattamaṇḍanādi. Vibhūsā eva vibhūsaṭṭhānaṃ,
@Footnote: 1 Sī., Ma. niccalo      2 Ma.mū. 12/18/11/, saṃ.ni 16/20/26-7,
@khu.mahā. 29/509 (syā) 3 sutta. A. 1/107   4 saṃ.kha. 17/60/57
@5 cha.Ma. etaṃ tappakanti   6 ka. agaṇetvā

---------------------------------------------------------------------------------------------
page137.
Tasmā vibhūsaṭṭhānā tividhāyapi viratiyā virato. Avitathavacanato saccavādīti
evamattho daṭṭhabbo. 1-
                              Pañcamaṃ.
      [146] Chaṭṭhe dhanānīti muttāmaṇiveḷuriyasaṅkhasilāpavāḷarajatajātarūpādīni
ratanāni. Dhaññānīti sālivīhiyavagodhumakaṅkuvarakakudrūsakappabhedāni satta sesāparaṇṇāni
ca. Bandhavānīti ñātibandhugottabandhumittabandhusippabandhuvasena catubbidhabandhave.
Sakodhitānīti 2- sakasakaodhivasena ṭhitāniyeva. Sesaṃ vuttanayamevāti.
                              Chaṭṭhaṃ.
      [147] Sattame saṅgo esoti attano upabhogaṃ niddisati. So hi
sajjanti tattha pāṇino kaddamaṃ 3- paviṭṭho hatthī viyāti saṅgo. Parittamettha
sokhyanti ettha pañcakāmaguṇūpabhogakāle viparītasaññāya uppādetabbato
kāmāvacaradhammapariyāpannato vā lāmaṭmaṭhena sokhyaṃ parittaṃ, vijjuppabhāya
obhāsitanaccadassanasukhaṃ viya ittaraṃ, tāvakālikanti vuttaṃ hoti. Appassādo
dukkhamettha bhiyyoti ettha ca yvāyaṃ "yaṃ kho bhikkhave ime pañca kāmaguṇe
paṭicca uppajjati sukhaṃ somanassaṃ, ayaṃ kāmānaṃ assādo"ti 4- vutto, so yamidaṃ 5-
"ko ca bhikkhave kāmānaṃ ādīnavo, idha bhikkhave kulaputto yena sippuṭṭhānena 6-
jīvikaṃ kappeti yadi muddāya yadi gaṇanāyā"ti 4- evamādinā nayenettha dukkhaṃ
vuttaṃ, taṃ upanidhāya appodakabindumatto hoti, atha kho dukkhameva bhiyyo bahu,
catūsu samuddesu udakasadiso hoti. Tena vuttaṃ "appassādo dukkhamettha
bhiyyo"ti. Gaḷo esoti assādaṃ dassetvā ākaḍḍhanavasena baḷiso eso,
yadidaṃ pañcakāmaguṇā. Iti ñatvā matimāti evaṃ ñatvā buddhimā paṇḍito
puriso sabbametaṃ 7- pahāya eko care khaggavisāṇakappoti. 8-
                              Sattamaṃ.
@Footnote: 1 sutta. A. 1/109  2 cha.Ma. yathodhikānīti  3 cha.Ma. kaddame   4 Ma.mū. 12/166/129
@5 ka. yampīdaṃ   6 cha.Ma. sippaṭṭhānena   7 cha.Ma. sabbampetaṃ    8 sutta. A. 1/111

---------------------------------------------------------------------------------------------
page138.
      [148] Aṭṭhamagāthāya dutiyapāde jālanti suttamayaṃ vuccati. Ambūti
udakaṃ, tattha caratīti ambucārī, macchassetaṃ adhivacanaṃ. Salile ambucārī
salilambucārī. Tasmiṃ nadīsalile jālaṃ bhetvā ambucārī  vāti 1- vuttaṃ hoti.
Tatiyapāde daḍḍhanti daḍḍhaṭṭhānaṃ vuccati. Yathā aggi daḍḍhaṭṭhānaṃ puna na
nivattati, na tattha bhiyyo āgacchati, evaṃ maggañāṇagginā daḍḍhaṃ kāmaguṇaṭṭhānaṃ
anivattamāno, tattha bhiyyo anāgacchantoti vuttaṃ hoti, sesaṃ vuttanayamevāti.
      Saññojanānīti yassa saṃvijjanti, taṃ puggalaṃ vaṭṭasmiṃ saññojenti
bandhantīti saññojanāni. Imāni pana saṃyojanāni kilesapaṭipāṭiyāpi āharituṃ
vaṭṭati maggapaṭipāṭiyāpi. Kāmarāgapaṭighasaññojanāni anāgāmimaggena  pahīyanti,
mānasaññojanaṃ arahattamaggena. Diṭṭhivicikicchāsīlabbataparāmāsā sotāpattimaggena,
bhavarāgasaññojanaṃ arahattamaggena, issāmacchariyāni sotāpattimaggena, avijjā
arahattamaggena. Maggapaṭipāṭiyā diṭṭhivicikicchāsīlabbataparāmāsaissāmacchariyā
sotāpattimaggena pahīyanti, kāmarāgapaṭighā anāgāmimaggena, mānabhavarāgaavijjā
arahattamaggenāti. Bhinditvāti bhedaṃ pāpetvā. Sambhinditvāti 2- chiddaṃ katvā.
Dālayitvāti phāletvā. Padālayitvāti hīretvā sampadālayitvāti upasaggena
padaṃ vaḍḍhitaṃ. 3-
                              Aṭṭhamaṃ.
      [149] Navame okkhittacakkhūti heṭṭhā khittacakkhu, satta gīvaṭṭhīni paṭipāṭiyā
ṭhapetvā parivajjanapahātabbadassanatthaṃ yugamattaṃ pekkhamānoti vuttaṃ hoti. Na tu
hanukaṭṭhinā hadayaṭṭhiṃ saṅghaṭṭento. Evañhi okkhittacakkhutā na samaṇasāruppā
hoti. Na ca pādaloloti ekassa dutiyo dvinnaṃ tatiyoti evaṃ gaṇamajjhaṃ
pavisitukāmatāya kaṇḍūyamānapādo 4- viya abhavanto, dīghacārikaanavaṭṭhitacārikavirato
vā. 5- Guttindriyoti  chasu indriyesu idha manindriyassa visuṃ vattattā
vuttāvasesavasena gopitindriyo. Rakkhitamānasānoti mānasaṃyeva
@Footnote: 1 Sī. gataṃ ambucāriṃ viyāti, cha.Ma. gataambucārī vāti    2 cha.Ma. pabhinditvāti
@3 sutta. A. 1/112    4 ka. gaṇḍūyamānapādo    5 Sī.....anivattacārikavirato

---------------------------------------------------------------------------------------------
page139.
Mānasānaṃ, taṃ rakkhitamassāti rakkhamānasāno. Yathā kilesehi na viluppati, evaṃ
rakkhitacittoti vuttaṃ hoti. Anavassutoti imāya paṭipattiyā tesu tesu
ārammaṇesu kilesaanvāssavavirahito. Apariḍayhamānoti evaṃ anvāssavavirahā
eva kilesaggīhi apariḍayhamāno, bahiddhā vā anavassuto, ajjhattaṃ
pariḍayhamāno. Sesaṃ vuttanayamevāti. 1-
      Cakkhunā rūpaṃ disvāti kāraṇavasena "cakkhū"ti laddhavohārena
rūpadassanasamatthena cakkhuviññāṇena rūpaṃ disvā. Porāṇā panāhu:-
             "cakkhu rūpaṃ na passati acittakattā, cittaṃ na passati
          acakkhukattā, dvārārammaṇasaṅghaṭṭanena pasādavatthukena cittena
          passati. Īdisī panesā "dhanunā vijjhatītiādīsu viya sasambhārakathā
          nāma hoti, tasmā cakkhuviññāṇena rūpaṃ disvāti ayamevettha
          attho"ti. 2-
      Nimittaggāhīti itthipurisanimittaṃ vā subhanimittādikaṃ vā kilesavatthubhūtaṃ
nimittaṃ chandarāgavasena gaṇhāti, diṭṭhamattavasena na saṇṭhāti.
Anubyañjanaggāhīti kilesānaṃ anubyañjanato pākaṭabhāvakaraṇato "anubyañjanan"ti
laddhavohāraṃ hatthapādahasitalapitavilokitādibhedaṃ ākāraṃ gaṇhāti.
      Yatvādhikaraṇamenanti ādimhi yaṃkāraṇā yassa cakkhundriyāsaṃvarassa
hetu. Etaṃ puggalaṃ satikavāṭena cakkhundriyaṃ asaṃvutaṃ apihitacakkhudvāraṃ hutvā
viharantaṃ ete abhijjhādayo dhammā anvāssaveyyuṃ anubandheyyuṃ. 3- Tassa
saṃvarāya na paṭipajjatīti tassa cakkhundriyassa  satikavāṭena pidahanatthāya na
paṭipajjati. Evaṃbhūto eva ca "na rakkhati cakkhundriyaṃ. Na cakkhundriye saṃvaraṃ
āpajjatī"ti vuccati.
      Tattha kiñcāpi  cakkhundriye saṃvaro  vā asaṃvaro vā natthi. Na hi
cakkhuppasādaṃ nissāya sati vā muṭṭhassaccaṃ vā uppajjati, apica yadā
rūpārammaṇaṃ cakkhussa āpāthamāgacchati, tadā bhavaṅge dvikkhattuṃ uppajjitvā
@Footnote: 1 sutta. A. 1/113       2 visuddhi. 1/24 (syā), abhi. A. 1/1352/456
@3 cha.Ma. ayaṃ pāṭho na dissati

---------------------------------------------------------------------------------------------
page140.
Niruddhe kiriyāmanodhātu āvajjanakiccaṃ sādhayamānā uppajjitvā nirujjhati,
tato cakkhuviññāṇaṃ dassanakiccaṃ tato vipākamanodhātu sampaṭicchannakiccaṃ tato
vipākāhetukamanoviññāṇadhātu santīraṇakiccaṃ tato kiriyāhetukamanoviññāṇadhātu
voṭṭhabbanakiccaṃ sādhayāmānā uppajjitvā nirujjhati, tadanantaraṃ javanaṃ javati.
Tatrāpi neva bhavaṅgasamaye, na āvajjanādīnaṃ aññatarasamaye saṃvaro vā
asaṃvaro vā atthi, javanakkhaṇe pana sace dussīlyaṃ vā muṭṭhassaccaṃ vā
aññāṇaṃ vā akkhanti vā kosajjaṃ vā uppajjati, asaṃvaro hoti. Evaṃ
honto pana so cakkhundriye asaṃvaroti vuccati. Kasmā? yasmā tasmiṃ sati
dvārampi aguttaṃ hoti bhavaṅgampi āvajjanādīni vīthicittānipi. Yathā kiṃ? yathā
nagare catūsu dvāresu asaṃvutesu kiñcāpi antogharadvārakoṭṭhakagabbhādayo
susaṃvutā, tathāpi antonagare sabbaṃ bhaṇḍaṃ arakkhitaṃ agopitameva hoti.
Nagaradvārena hi pavisitvā corā yadicchanti, taṃ kareyyuṃ. Evameva javane
dussīlyādīsu uppannesu tasmiṃ asaṃvare sati dvārampi aguttaṃ hoti bhavaṅgampi
āvajjanādīni vīthicittānipīti.
      Cakkhunā rūpaṃ disvā na nimittaggāhī hotītiādīsu na nimittaggāhī
hotīti chandarāgavasena vuttappakāraṃ nimittaṃ na gaṇhāti. Evaṃ sesapadānipi
vuttapaṭipakkhena veditabbāni. Yathā ca heṭṭhā "javane dussīlyādīsu
uppannesu tasmiṃ asaṃvare sati dvārampi aguttaṃ hoti bhavaṅgampi āvajjanādīni
vīthicittānipī"ti vuttaṃ, evamidha tasmiṃ sīlādīsu uppannesu dvārampi guttaṃ
hoti bhavaṅgampi āvajjanādīni vīthicittānipi. Yathā kiṃ? yathā nagaradvāresu
saṃvutesu kiñcāpi antogharādayo asaṃvutā honti. Tathāpi antonagare sabbaṃ
bhaṇḍaṃ surakkhitaṃ sugopitameva hoti. Nagaradvāresu hi pidahitesu corānaṃ paveso
natthi. Evameva javane sīlādīsu uppannesu dvārampi guttaṃ hoti bhavaṅgampi
āvajjānādīni vīthicittānipi. Tasmā javanakkhaṇe uppajjamānopi cakkhundriye
saṃvaroti vutto. 1-
@Footnote: 1 visuddhi. 1/26-7 (syā), abhi. A. 1/1354/458

---------------------------------------------------------------------------------------------
page141.
      Avassutapariyāyañcāti kilesehi tintakāraṇañca. Anavassutapariyāyañcāti
kilesehi atintakāraṇañca.
      Piyarūpe rūpeti iṭṭhajātike rūpārammaṇe. Appiyarūpe rūpeti aniṭṭhasabhāve
rūpārammaṇe. Byāpajjatīti dosavasena pūtibhāvamāpajjati. Otāranti chiddaṃ
antaraṃ. Ārammaṇanti paccayaṃ.
      Abhibhaviṃsūti maddiṃsu. 1- Na abhivīti 2- na maddi. Bahalamattikāti punappunaṃ
dānavasena uddhamāyikā bahalamattikā. Allāvalepanāti 3- asukkhamattikadānā.
Sesamettha uttānameva. 4-
                              Navamaṃ.
      [150] Dasame kāsāyavattho abhinikkhamitvāti imassa pādassa gehā
abhinikkhamitvā kāsāyavattho hutvāti evamattho veditabbo. Sesaṃ vuttanayeneva
sakkā jānitunti na vitthāritanti.
                              Dasamaṃ.
                       Tatiyavaggavaṇṇanā niṭṭhitā.
                            --------
                         4. Catutthavaggavaṇṇanā
      [151] Catutthavaggassa paṭhame rasesūti ambilamadhuratittakakaṭukaloṇika-
khārikakasāvādibhedesu sāyanīyesu. Gedhaṃ akaranti giddhiṃ akaronto, taṇhaṃ
anuppādentoti vuttaṃ hoti. Aloloti "idaṃ sāyissāmī"ti 5- evaṃ rasavisesesu
anākulo. Anaññaposīti posetabbakasaddhivihārikādivirahito, kāyasandhāraṇamattena
santuṭṭhoti vuttaṃ hoti. Yathā vā pubbe uyyāne rasesu gedhakaraṇalolo
hutvā aññaposī āsiṃ, evaṃ  ahutvā yāya taṇhāya lolo hutvā rasesu
gedhaṃ karoti, taṃ taṇhaṃ hitvā āyatiṃ taṇhāmūlakassa aññassa attabhāvassa
@Footnote: 1 cha.Ma. maddaṃsu    2 cha.Ma. na adhibhosīti   3 addhāvalepanātipi pāṭho
@4 cha.Ma. uttānaṃ   5 cha.Ma. idaṃ sāyissāmi, idaṃ sāyissamīti

---------------------------------------------------------------------------------------------
page142.
Anibbattanena anaññaposīti dasseti. Atha vā atthabhañjanakaṭṭhena "aññe"ti
kilesā vuccanti, tesaṃ aposanena anaññaposīti ayamettha attho.
Sapadānacārīti avokkammacārī anupubbacārī, gharapaṭipāṭiṃ achaḍḍetvā aḍḍhakulañca
daliddakulañca nirantaraṃ piṇḍāya pavisamānoti attho. Kule kule appaṭibaddhacittoti
khattiyakulādīsu yattha katthaci kilesavasena alaggacitto, candūpamo niccanavakoti 1-
attho. Sesaṃ vuttanayamevāti. 2-
                              Paṭhamaṃ.
      [152] Dutiye āvaraṇānīti nīvaraṇāneva, tāni atthato uragasutte 3-
vuttāni. Tāni pana yasmā abbhādayo viya candaṃ sūriyaṃ vā ceto āvaranti,
tasmā "āvaraṇāni cetaso"ti vuttāni. Tāni upacārena vā appanāya vā
pahāya. Upakkileseti upagamma cittaṃ vibādhente akusale dhamme. Vatthopamādīsu 4-
vutte abhijjhādayo vā. Byapanujjāti panuditvā vinūdayitvā, 5- vipassanāmaggena
pajahitvāti attho. Sabbeti anavasese. Evaṃ samathavipassanāsampanno paṭhamamaggena
diṭṭhinissayassa pahīnattā anissito. Sesamaggehi chetvā tedhātukagataṃ snehadosaṃ,
taṇhārāganti vuttaṃ hoti. Sneho eva hi guṇapaṭipakkhato snehadosoti
vutto. Sesaṃ vuttanayameva. 6-
                              Dutiyaṃ.
      [153] Tatiye vipiṭṭhikatvānāti piṭṭhito katvā, chaḍḍetvā jahitvāti
attho. Sukhaṃ dukkhañcāti kāyikasātāsātaṃ. Somanassadomanassanti cetasikasātāsātaṃ.
Upekkhanti catutthajjhānupekkhaṃ. Samathanti catutthajjhānasamathameva. Visuddhanti
pañcanīvaraṇavitakkavicārapītisukhasaṅkhātehi navahi paccanīkadhammehi vimuttattā
atisuddhaṃ, nidhantasuvaṇṇamiva vigatūpakkilesanti attho.
@Footnote: 1 cha.Ma. niccanavako hutvāti     2 sutta. A. 1/116     3 khu. su. 25/335
@4 Ma. mū. 12/48   5 Sī., i. vinodayitvā, cha.Ma. vināsetvā  6 sutta. A. 1/117

---------------------------------------------------------------------------------------------
page143.
      Ayaṃ pana yojanā:- vipiṭṭhikatvāna sukhañca dukkhañca pubbeva,
paṭhamajjhānūpacārabhūmiyaṃyeva dukkhaṃ, tatiyajjhānūpacārabhūmiyañca sukhanti adhippāyo. Puna
ādito vuttaṃ cakāraṃ parato netvā "somanassaṃ domanassañca vipiṭṭhikatvāna
pubbevā"ti adhikāro. Tena somanassaṃ catutthajjhānūpacārabhūmiyaṃ, 1- domanassañca
dutiyajjhānūpacāreyevāti dīpeti. Etāni hi etesaṃ pariyāyato pahānaṭṭhānāni.
Nippariyāyato pana dukkhassa paṭhamajjhānaṃ, domanassassa dutiyajjhānaṃ, sukhassa
tatiyajjhānaṃ, somanassassa catutthajjhānaṃ pahānaṭṭhānaṃ. Yathāha "paṭhamaṃ jhānaṃ
upasampajja viharati etthuppannaṃ dukkhindriyaṃ aparisesaṃ nirujjhatī"tiādi. 2-
Taṃ sabbaṃ heṭṭhā vuttanayena gahetabbaṃ. Parato pubbevāti tīsu paṭhamajjhānādīsu
dukkhadomanassasukhāni vipiṭṭhikatvā ettheva catutthajjhāne somanassaṃ vipiṭṭhikatvā
imāya paṭipadāya laddhānupekkhaṃ samathaṃ visuddhaṃ eko careti. Sesaṃ vuttanayamevāti. 3-
                              Tatiyaṃ.
      [154] Catutthe āraddhaṃ vīriyamassāti āraddhaviriyo. Etena attano
vīriyārambhaṃ ādivīriyaṃ dasseti. Paramattho vuccati nibbānaṃ, tattha pattiyā
paramatthapattiyā. Etena vīriyārambhena pattabbaphalaṃ dasseti. Alīnacittoti
etena vīriyupatthambhānaṃ cittacetasikānaṃ alīnataṃ dasseti. Kusītavuttīti etena
ṭhānāsanacaṅkamādīsu kāyassa anavasīdanaṃ. Daḷhanikkamoti etena "kāmaṃ taco
nahāru cā"ti 4- evaṃ pavattaṃ padahanavīriyaṃ dasseti. Yaṃ taṃ anupubbasikkhādīsu
padahanto "kāyena ceva paramatthasaccaṃ sacchikaroti, paññāya ca naṃ ativijjha
passatī"ti vuccati. Atha vā etena maggasampayuttavīriyaṃ dasseti. Tañhi daḷhañca
bhāvanāpāripūrigatattā, nikkamo ca sabbaso paṭipakkhā nikkhantattā, tasmā
taṃsamaṅgī puggalopi daḷho nikkamo assāti "daḷhanikkamo"ti vuccati.
Thāmabalūpapannoti maggakkhaṇe kāyathāmena ñāṇabalena ca upapanno. Atha vā
@Footnote: 1 cha.Ma. catutthajjhānūpacāre    2 saṃ. mahā. 19/510/190    3 sutta. A. 1/119
@4 Ma.Ma. 13/184/159, aṅ. duka. 20/5/50

---------------------------------------------------------------------------------------------
page144.
Thāmabhūtena balena upapannoti thāmabalūpapanno, thirañāṇabalūpapannoti vuttaṃ
hoti. Etena tassa vīriyassa ñāṇasampayogaṃ dīpento yoniso padhānabhāvaṃ 1-
sādheti. Pubbabhāgamajjhimaukkaṭṭhavīriyavasena vā tayopi padā yojetabbā. Sesaṃ
vuttanayamevāti. 2-
                              Catutthaṃ.
      [155] Pañcame paṭisallānanti tehi tehi sattasaṅkhārehi paṭinivattitvā
sallīnaṃ, ekattasevitā ekībhāvo kāyavivekoti attho. Jhānanti paccanīkajhāpanato
ārammaṇalakkhaṇūpanijjhānato ca cittaviveko vuccati. Tattha aṭṭha samāpattiyo
nīvaraṇādipaccanīkajhāpanato kasiṇādiārammaṇūpanijjhānato ca "jhānan"ti vuccanti.
Vipassanāmaggaphalāni sattasaññādipaccanīkajhāpanato lakkhaṇūpanijjhānato ca
"jhānan"ti vuccanti. Idha pana ārammaṇūpanijjhānameva adhippetaṃ. Evametaṃ
paṭisallānañca jhānañca. Ariñcamānoti ajahamāno avissajjamāno. 3-
Dhammesūti vipassanupagesu pañcakkhandhādidhammesu. Niccanti satataṃ samitaṃ
abbokiṇṇaṃ. Anudhammacārīti te dhamme ārabbha pavattamānena anugataṃ vipassanādhammaṃ
caramāno. Atha vā dhammesūti ettha dhammāti nava lokuttaradhammā, tesaṃ dhammānaṃ
anulomadhammoti anudhammo, vipassanāyetaṃ adhivacanaṃ. Tattha "dhammānaṃ niccaṃ
anudhammacārī"ti vattabbe gāthābandhasukhatthaṃ vibhattibyattayena "dhammesū"ti vuttaṃ
siyā. Ādīnavaṃ sammasitā bhavesūti tāya anudhammacāritāsaṅkhātāya vipassanāya
aniccākārādidosaṃ tīsu bhavesu samanupassanto evaṃ imāya kāyavivekacittavivekaṃ
ariñcamāno sikhāppattavipassanāsaṅkhātāya paṭipadāya adhigatoti vattabbo eko
careti evaṃ yojanā veditabbā. 4-
                              Pañcamaṃ.
      [156] Chaṭṭhe taṇhakkhayanti nibbānaṃ, evaṃ diṭṭhādīnavāya vā taṇhāya
eva appavattiṃ. Appamattoti sātaccakārī. Anelamūgoti alālamukho. Atha vā
@Footnote: 1 cha.Ma. padahanabhāvaṃ   2 sutta. A. 1/124    3 cha.Ma. anissajjamāno
@4 sutta. A. 1/123

---------------------------------------------------------------------------------------------
page145.
Anelo ca amūgo ca, paṇḍito byattoti vuttaṃ hoti. Hitasukhasampāpakaṃ
sutamassa atthīti sutavā, āgamasampannoti vuttaṃ hoti. Satīmāti cirakatādīnaṃ
anussaritā. Saṅkhātadhammoti dhammūpaparikkhāya pariññātadhammo. Niyatoti ariyamaggena
niyāmappatto. Padhānavāti sammappadhānavīriyasampanno. Uppaṭipāṭiyā esa pāṭho
yojetabbo. Evametehi appamādādīhi samannāgato niyāmasampāpakena padhānena
padhānavā, tena padhānena pattaniyāmattā niyato, tato arahattappattiyā
saṅkhātadhammo. Arahā hi puna saṅkhātabbābhāvato "saṅkhātadhammo"ti vuccati.
Yathāha "ye ca saṅkhātadhammāse, ye ca sekkhā puthū idhā"ti. 1- Sesaṃ
vuttanayameva. 2-
                              Chaṭṭhaṃ.
      [157] Sattame sīhoti cattāro sīhā tiṇasīho paṇḍusīho 3- kāḷasīho
kesarasīhoti. Tesaṃ  kesarasīho aggamakkhāyati, eso idha adhippeto. Vāto
puratthimādivasena anekavidho. Padumaṃ rattasetādivasena. Tesu yo koci vāto
yaṃ kiñci padumaṃ vaṭṭatiyeva. Tattha yasmā santāso attasinehena hoti,
attasneho ca taṇhālepo, sopi diṭṭhisampayuttena vā diṭṭhivippayuttena vā
lobhena hoti, sopi ca taṇhāyeva. Sajjanaṃ pana tattha upaparikkhāvirahitassa
mohena hoti, moho ca avijjā. Tattha samathena taṇhāya pahānaṃ hoti, vipassanāya
avijjāya, tasmā samathena attasinehaṃ pahāya sīho viya saddesu aniccadukkhādīsu
asantasanto, vipassanāya mohaṃ pahāya vātova jālamhi khandhāyatanādīsu
asajjamāno, samatheneva lobhaṃ, lobhasampayuttaṃ eva 4- diṭṭhiñca pahāya, padumaṃva
toyena sabbabhavabhogalobhena alimpamāno.
      Ettha ca samathassa sīlaṃ padaṭṭhānaṃ, samatho samādhi, vipassanā paññāti
evaṃ tesu dvīsu dhammesu siddhesu tayopi khandhā siddhā honti. Tattha
sīlakkhandhena sūrato hoti, so sīhova saddesu āghātavatthūsu akujjhitukāmatāya 5-
@Footnote: 1 saṃ.ni. 16/31/46-8, khu. su. 25/1045/532    2 sutta. A. 1/124
@3 Sī. tambasīho    4 Sī. lobhasampayuttattā eva    5 Ma., ka. kujjhitukāmatāya

---------------------------------------------------------------------------------------------
page146.
Na santasati, paññākkhandhena paṭividdhasabhāvo vātova jālamhi khandhādidhammabhede
na sajjati, samādhikkhandhena vītarāgo padumaṃva toyena rāgena na lippati. Evaṃ
samathavipassanāhi sīlasamādhipaññākkhandhehi ca yathāsambhavaṃ avijjā taṇhānaṃ,
tiṇṇañca akusalamūlānaṃ pahānavasena asantasanto asajjamāno alippamāno ca
veditabbo. Sesaṃ vuttanayamevāti. 1-
                              Sattamaṃ.
      [158] Aṭṭhame sahanā ca hananā ca sīghajavattā ca sīho. Kesarasīhova
idha adhippeto. Dāṭhā balamassatthīti dāṭhabalī. Pasayha abhibhuyyāti ubhayaṃ
cārīsaddena saha yojetabbaṃ pasayhacārī abhibhuyyacārīti. Tattha pasayha niggayha
pavāhetvā caraṇena pasayhacārī. Abhibhavitvā santāsetvā vasīkatvā caraṇena
abhibhuyyacārī. Svāyaṃ  kāyabalena pasayhacārī, tejasā abhibhuyyacārī. Tattha sace
kocipi vadeyya "kiṃ pasayha abhibhuyyacārī"ti tato migānanti sāmivacanaṃ
upayogatthe katvā "mige pasayha abhibhuyyacārī"ti paṭivattabbaṃ. Pantānīti
dūrāni. Senāsanānīti vasanaṭṭhānāni. Sesaṃ pubbe vuttanayeneva sakkā
jānitunti na vitthāritaṃ. 2-
                              Aṭṭhamaṃ.
      [159] Navame "sabbe sattā sukhitā bhavantū"tiādinā nayena
hitasukhūpanayanakāmatā mettā. "aho vata imamhā dukkhā vimucceyyun"tiādinā
nayena ahitadukkhāpanayanakāmatā karuṇā. "modanti vata bhonto sattā,
modanti sādhu suṭṭhū"tiādinā nayena hitasukhāvippayogākāmatā muditā.
"paññāyissanti sakena kammenā"ti sukhadukkhesu ajjhupekkhanatā upekkhā.
Gāthābandhasukhatthaṃ pana uppaṭipāṭiyā mettaṃ vatvā upekkhā vuttā, muditā ca
pacchā. Vimuttīti 3- catassopi hi vimuttī, etā attano paccanīkadhammehi
vimuttattā vimuttiyo. Tena vuttaṃ
@Footnote: 1 sutta. A. 1/113      2 sutta. 1/128       3 cha.Ma. vimuttinti

---------------------------------------------------------------------------------------------
page147.
                    "mettaṃ upekkhaṃ karuṇaṃ vimuttiṃ
                     āsevamāno muditañca kāle"ti
      tattha āsevamānoti tisso tikacatukkajjhānavasena upekkhaṃ catutthajjhānavasena
bhāvayamāno. Kāleti mettaṃ āsevitvā tato vuṭṭhāya karuṇaṃ, tato vuṭṭhāya
muditaṃ, tato itarato vā nippītikajjhānato vuṭṭhāya upekkhaṃ āsevamānova
"kāle āsevamāno"ti vuccati, āsevituṃ phāsukāle vā. Sabbena lokena
avirujjhamānoti dasasu disāsu sabbena sattalokena. Avirujjhamāno. Mettādīnaṃ
hi bhāvitattā sattā appaṭikūlā honti, sattesupi virodhabhūto paṭigho vūpasamati.
Tena vuttaṃ "sabbena lokena avirujjhamāno"ti sesaṃ vuttasadisamevāti. 1-
                              Navamaṃ.
      [160] Dasame saññojanānīti dasa saññojanāni, tāni ca tena tena
maggena sandālayitvāna. Asantasaṃ jīvitasaṅkhayamhīti jīvitasaṅkhayo vuccati
cuticittassa paribhedo, tasmiṃ ca jīvitasaṅkhaye jīvitanikantiyā pahīnattā asantasanti.
Ettāvatā saupādisesanibbānadhātuṃ attano dassetvā gāthāpariyosāne
anupādisesāya nibbānadhātuyā parinibbāyīti. 2-
                              Dasamaṃ.
      [161] Ekādasame bhajantīti sarīrena allīyitvā payirupāsanti. Sevantīti
añjalikammādīhi kiṃkārapaṭissāvitāya ca paricaranti. Kāraṇaṃ attho etesanti
kāraṇatthā, bhajanāya sevanāya ca nāññaṃ kāraṇamatthi, attho eva tesaṃ kāraṇaṃ
atthahetu sevantīti vuttaṃ hoti. Nikkāraṇā dullabhā ajja mittāti "ito
kiñci lacchāmā"ti evaṃ attapaṭilābhakāraṇena nikkāraṇā, kevalaṃ:-
         "upakāro ca yo mitto         sukhadukkho ca yo sakhā 3-
          atthakkhāyī 4- ca yo mitto     yo ca mittānukampako"ti 5-
@Footnote: 1 sutta. A. 1/129   2 sutta. A. 1/130    3 Ma. sukhe dukkhe ca yo sakhā,
@i. yo ca mitto sukhe dukkhe   4 ka. atthakāmo
@5 ka. yo ca mitto anukampakoti, dī. pā. 11/265/163

---------------------------------------------------------------------------------------------
page148.
Evaṃ vuttena ariyena mittabhāvena samannāgatā dullabhā ajja mittā. Attani
ṭhitā etesaṃ paññā, attānaṃyeva olokenti, na aññanti attaṭṭhapaññā.
"diṭṭhatthapaññā"ti ayampi kira  porāṇapāṭho. Sampati diṭṭheyeva atthe etesaṃ
paññā, āyatiṃ na pekkhantīti vuttaṃ hoti. Asucīti asucinā anariyena
kāyavacīmanokammena samannāgatoti. Sesaṃ pubbe vuttanayeneva veditabbaṃ. Yaṃ
antarantarā ativitthārabhayena na vuttaṃ, taṃ sabbaṃ pāṭhānusāreneva veditabbaṃ.
                            Ekādasamaṃ.
                       Catutthavaggavaṇṇanā niṭṭhitā.
                  Saddhammappajjotikāya cūḷaniddesaṭṭhakathāya
                   khaggavisāṇasuttaniddesavaṇṇanā niṭṭhitā.
                          -------------

---------------------------------------------------------------------------------------------
page149.
                           Nigamagāthā 1-
           yo so sugataputtānaṃ           adhipatibhūtena hitaratinā
           therena thiraguṇavatā            suvibhatto mahāniddeso.
           Tassatthavaṇṇanā yā            pubbaṭṭhakathānayaṃ tathā
           yuttiṃ nissāya mayāraddhā        niṭṭhānamupagatā esā.
           Yaṃ puraṃ puruttamaṃ               anurādhapuravhayaṃ 2-
           yo tassa dakkhiṇe bhāge        mahāvihāro patiṭṭhito.
           Yo tassa tilato bhūto          mahāthūpo siluccayo
           yantassa pacchime bhāge         lekho kalikasaññito.
           Kittisenoti 3- nāmena        sājīvo rājasammato
           sucicārittasampanno            lekho kusalakammiko.
           Sītacchāyatarupetaṃ              salilāsayasampadaṃ
           cārupākārasañcitaṃ             pariveṇamakārayi.
           Upaseno mahāthero           mahāpariveṇavāsi yo
           tassādāsi pariveṇaṃ            lekho kusalakammiko.
           Vasantenettha therena 4-       thirasīlena tādinā
           upasenavhayena sā            katā saddhammajotikā.
           Rañño sirinivāsassa            sirisaṅghassa bodhino
           chabbīsatimhi vassamhi            niṭṭhitā niddesavaṇṇanā.
           Samayaṃ anulomentī             therānaṃ theravaṃsadīpānaṃ
           niṭṭhaṅgatā yathāyaṃ             aṭṭhakathā lokahitajananī.
@Footnote: 1 cha.Ma. nigamanakathā   2 Sī. paramaanurājapuravhayaṃ    3 Sī. bhattisenoti
@4 Sī. teneva

---------------------------------------------------------------------------------------------
page150.
           Saddhammaṃ anulomentā 1-       attahitaṃ parahitañca sādhentā
           niṭṭhaṃ gacchantu 2- tathā         manorathā sabbasattānaṃ.
           Saddhammappajjotikāya           aṭṭhakathāyettha gaṇitakusalehi
           gaṇitā tu bhāṇavārā           ñeyyātirekacattārisā.
           Sāsanaciraṭṭhitatthaṃ              lokahitatthañca sādarena mayā
           puññaṃ idaṃ racayatā             yaṃ pattamanappakaṃ vipulaṃ.
           Puññena tena lokena          saddhammarasāyanaṃ dasabalassa
           upabhuñjitvā vimalaṃ             pappotu sukhaṃ sukhenevāti.
                        Saddhammappajjotikā nāma
                       cūḷaniddesaṭṭhakathā niṭṭhitā.
           Iminā lekhapuññena            mā me bālasamāgamo
           tipiṭakadharo homi              metteyyasseva santiketi. 3-
                         ---------------