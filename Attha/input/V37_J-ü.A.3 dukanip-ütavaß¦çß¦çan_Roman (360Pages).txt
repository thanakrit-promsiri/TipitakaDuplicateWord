AṬṬHAKATHĀ Book 37 : PĀḶI ROMAN
Jā.A.3 dukanipātavaṇṇan

Page 1-100.

page1.
                        Jātakaṭṭhakathā
                        dukanipāto
                     1 daḷhavaggavaṇṇanā
                      -----------
                    1 rājovādajātakaṃ.
     Daḷhaṃ daḷhassa khipatīti idaṃ satthā jetavane viharanto rājovādaṃ
ārabbha kathesi.
     So tesakuṇajātake āvibhavissati. Ekasmiṃ pana divase
kosalarājā ekaṃ agatigataṃ dubbinicchayaṃ aṭṭaṃ vinicchinitvā bhuttapātarāso
allahattho va alaṅkatarathaṃ abhiruyha satthu santikaṃ gantvā
phullapadumasassirikesu pādesu nipatitvā satthāraṃ vanditvā ekamantaṃ
nisīdi. Atha naṃ satthā etadavoca handa kuto nu tvaṃ mahārāja
āgacchasi divādivasassāti. Bhante ajja ekaṃ agatigataṃ dubbinicchayaṃ
aṭṭaṃ vinicchinanto okāsaṃ alabhitvā idāni taṃ vicāretvā bhuñjitvā
allahattho va tumhākaṃ upaṭṭhānaṃ āgatomhīti. Satthā mahārāja
dhammena samena aṭṭavinicchayaṃ nāma kusalaṃ saggamaggo eva,
anacchariyaṃ kho panetaṃ yaṃ tumhe mādisassa sabbaññussa santikā
ovādaṃ labhamānā dhammena aṭṭaṃ vinicchineyyātha, etadeva acchariyaṃ

---------------------------------------------------------------------------------------------
page2.
Yaṃ pubbe rājāno asabbaññūnampi paṇḍitānaṃ ovādaṃ sutvā dhammena
samena aṭṭaṃ vinicchinanto cattāri agatigamanāni vivajjetvā dasarājadhamme
akopetvā dhammena rajjaṃ kāretvā saggapadaṃ pūriyamānā
agamaṃsūti vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tassa aggamahesiyā kucchismiṃ paṭisandhiṃ gahetvā laddhagabbhaparihāro
sotthinā mātu kucchimhā nikkhami. Nāmagahaṇadivase panassa
brahmadattakumārotveva nāmaṃ kariṃsu. So anupubbena vayappatto
soḷasavassikakāle takkasilaṃ gantvā sabbasippesu nipphattiṃ patvā
pituaccayena rajje patiṭṭhāya dhammena samena rajjaṃ kāresi,
chandādivasena agatiṃ agantvā vinicchayaṃ anusāsi. Tasmiṃ evaṃ dhammena
rajjaṃ kārente amaccāpi dhammeneva vohāraṃ vinicchiniṃsu. Vohāresu
dhammena vinicchiyamānesu kūṭaṭṭakā nāma na ahesuṃ. Tesaṃ abhāvā
aṭṭatthāya rājaṅgaṇe uparavo pacchijji. Amaccā divasampi
vinicchayaṭṭhāne nisīditvā kañci vinicchayatthāya āgacchantaṃ adisvā uṭṭhāya
pakkamanti. Vinicchayaṭṭhānaṃ chaḍḍetabbabhāvaṃ pāpuṇi. Bodhisatto
cintesi mayi dhammena rajjaṃ kārente vinicchayatthāya āgacchantā
nāma natthi, uparavo pacchijji, vinicchayaṭṭhānaṃ chaḍḍetabbabhāvaṃ
pattaṃ, idāni mayā attano aguṇaṃ pariyesituṃ vaṭṭati, ayaṃ nāma
me aguṇoti ñatvā taṃ pahāya guṇesu yeva vattissāmīti.
Tato paṭṭhāya atthi nu kho me koci aguṇavādīti pariggaṇhanto

---------------------------------------------------------------------------------------------
page3.
Antovalañjanakānaṃ antare kañci aguṇavādiṃ adisvā attano
guṇakathameva sutvā ete mayhaṃ bhayenāpi aguṇaṃ avatvā guṇameva
vadeyyunti bahivalañjanake pariggaṇhanto tatthāpi adisvā
antonagaraṃ pariggaṇhi. Bahinagare catūsu dvāresu dvāragāmake
pariggaṇhi. Tatthāpi kañci aguṇavādiṃ adisvā attano guṇakathameva
sutvā janapadaṃ pariggaṇhissāmīti amacce rajjaṃ paṭicchāpetvā
rathaṃ abhiruyha sārathimeva gahetvā aññātakavesena nagarā
nikkhamitvā janapadaṃ pariggaṇhamāno yāva paccantabhūmiṃ gantvā kañci
aguṇavādiṃ adisvā attano guṇakathameva sutvā paccantasīmato
mahāmaggena nagarābhimukhoyeva nivatti.
     Tasmiṃ pana kāle balliko 1- nāma kosalarājāpi dhammena rajjaṃ
kārento aguṇagavesako hutvā antovalañjanakādīsu aguṇavādiṃ
adisvā attano guṇakathameva sutvā janapadaṃ pariggaṇhanto taṃ padesaṃ
agamāsi. Te ubhopi ekasmiṃ ninne sakaṭamagge abhimukhā ahesuṃ.
Rathassa okkamanaṭṭhānaṃ natthi. Atha ballikarañño sārathi bārāṇasirañño
sārathiṃ tava rathaṃ okkamāpehīti āha. Sopi ambho sārathi
tava rathaṃ okkamāpehi, imasmiṃ rathe bārāṇasirajjasāmiko
brahmadattamahārājā nisinnoti āha. Itaropi naṃ ambho sārathi imasmiṃ
rathe kosalarajjasāmiko ballikamahārājā nisinno, tava rathaṃ
okkamāpetvā amhākaṃ rañño rathassa okāsaṃ dehīti āha.
@Footnote: 1 mallikotipi .pe.

---------------------------------------------------------------------------------------------
page4.
Bārāṇasirañño sārathi ayampi kira rājā yeva, kinnu kho kātabbanti
cintento attheko upāyoti vayaṃ pucchitvā daharassa rathaṃ okkamāpetvā
mahallakassa okāsaṃ dāpessāmīti sanniṭṭhānaṃ katvā sārathiṃ
kosalarañño vayaṃ pucchitvā pariggaṇhanto ubhinnamaṃpi samānavayabhāvaṃ
ñatvā rajjaparimāṇaṃ balaṃ dhanaṃ yasaṃ jātigottaṃ kulappadesanti sabbaṃ
pucchitvā ubhopi tiyojanasatikassa rajjassa sāmiko
samānabaladhanayasajātigottakulappadesāti ñatvā sīlavantassa okāsaṃ dassāmīti
cintetvā bho sārathi tumhākaṃ rañño sīlācāro kīdisoti pucchi.
So ayañca ayañca amhākaṃ rañño sīlācāroti attano rañño
aguṇameva guṇato pakāsento paṭhamaṃ gāthamāha
         daḷhaṃ daḷhassa khipati      balliko mudunā muduṃ,
         sādhumpi sādhunā jeti    asādhumpi asādhunā,
         etādiso ayaṃ rājā,   maggā uyyāhi sārathīti.
     Tattha daḷhaṃ daḷhassa khipatīti yo daḷho hoti balavā daḷhena
pahārena vacanena vā jinitabbo tassa daḷhameva pahāraṃ vā vacanaṃ vā
khipati evaṃ daḷho va hutvā taṃ jinātīti dasseti. Ballikoti tassa
rañño nāmaṃ. Mudunā mudunti mudupuggalaṃ sayampi mudu hutvā
mudunā va upāyena jināti. Sādhumpi sādhunā jeti asādhumpi
asādhunāti ye sādhū sappurisā te sayampi sādhu hutvā sādhunā va upāyena,
ye pana asādhū te sayampi asādhu hutvā asādhunā va upāyena khinātīti
dasseti. Etādiso ayaṃ rājāti ayaṃ amhākaṃ kosalarājā

---------------------------------------------------------------------------------------------
page5.
Sīlācārena evarūpo nāma. Maggā uyyāhi sārathīti attano rathaṃ maggā
okkamāpetvā uyyāhi uppathena yāhi amhākaṃ rañño maggaṃ
dehīti vadati.
     Atha naṃ bārāṇasirañño sārathi ambho kiṃ pana tayā
attano rañño guṇā kathitāti vatvā āmāti vutte yadi ete
guṇā aguṇā kīdisāti vatvā ete tāva aguṇā hontu, tumhākaṃ
pana rañño kīdisā guṇāti vutte tena hi tvaṃ suṇāhīti dutiyagāthamāha
         akkodhena jine kodhaṃ,   asādhuṃ sādhunā jine,
         jine kadariyaṃ dānena     saccenālikavādinaṃ,
         etādiso ayaṃ rājā,   maggā uyyāhi sārathīti.
     Tattha etādisoti etehi akkodhena jine kodhantiādinā nayena
vuttehi guṇehi samannāgato, ayañhi kuddhaṃ puggalaṃ sayaṃ akkodho
hutvā akkodhena jināti, asādhuṃ pana sayaṃ sādhu hutvā sādhunā, kadariyaṃ
thaddhamacchariyaṃ sayaṃ dāyako hutvā dānena, alikavādinaṃ musāvādiṃ
sayaṃ saccavādī hutvā saccena jināti. Maggā uyyāhīti samma
sārathi maggato apagaccha, evaṃvidhasīlācāraguṇayuttassa amhākaṃ rañño
maggaṃ dehi, amhākaṃ rājā maggassa anucchavikoti.
     Evaṃ vutte ballikarājā ca sārathi ca ubhopi rathā otaritvā
asse mocetvā rathaṃ apanetvā bārāṇasirañño maggaṃ adaṃsu.
Bārāṇasirājā ballikarañño raññā nāma idañca idañca kātuṃ

---------------------------------------------------------------------------------------------
page6.
Vaṭṭatīti ovādaṃ datvā bārāṇasiṃ gantavā dānādīni paññāni
katvā jīvitapariyosāne saggapadaṃ pūresi. Ballikarājāpi tassa ovādaṃ
gahetvā janapadaṃ pariggahetvā attano aguṇavādiṃ adisvā sakanagaraṃ
gantvā dānādīni puññāni katvā jīvitapariyosāne saggapadameva
pūresi.
     Satthā kosalarājassa ovādanatthāya imaṃ dhammadesanaṃ āharitvā
jātakaṃ samodhānesi.
     Tadā ballikarañño sārathi moggallāno ahosi, ballikarājā
ānando, bārāṇasirañño sārathi sāriputto ahosi, rājā pana
ahamevāti.
                   Rājovādajātakaṃ paṭhamaṃ.
                     ------------
                      2 Sigālajātakaṃ
     asamekkhitakammantanti idaṃ satthā kūṭāgārasālāyaṃ viharanto
vesālivāsikaṃ ekaṃ nhāpitaputtaṃ ārabbha kathesi.
     Tassa kira pitā rājūnaṃ rājorodhānaṃ rājakumārānaṃ
rājakumārikānañca massukaraṇakesasaṇṭhāpanaaṭṭhapadaṭṭhapanādīni sabbakiccāni
karoti saddho pasanno tisaraṇagato samādinnapañcasīlo, antarantarena
satthu dhammaṃ suṇanto kālaṃ vītināmeti. So ekadivasaṃ
rājanivesane kammaṃ kātuṃ gacchanto attano puttaṃ gahetvā gato.

---------------------------------------------------------------------------------------------
page7.
So tattha ekaṃ devaccharapaṭibhāgaṃ alaṅkatapaṭiyattaṃ licchavikumārikaṃ
disvā kilesavasena paṭibaddhacitto hutvā pitarā saddhiṃ rājanivesanā
nikkhamitvā etaṃ kumārikaṃ labhamāno jīvissāmi, alabhamānassa me ettheva
maraṇanti āhārūpacchedaṃ katvā mañcakaṃ parissajitvā nipajji. Atha
naṃ pitā upasaṅkamitvā tāta avatthumhi chandarāgaṃ mā kari, hīnajacco
tvaṃ nhāpitaputto, licchavikumārikā khattiyadhītā jātisampannā, sā
tumhākaṃ ananucchavikā, aññaṃ te jātigottehi sadisaṃ kumārikaṃ
ānessāmīti āha. So pitu kathaṃ na gaṇhāti. Atha naṃ mātā
bhātā bhaginī cullamātā cullapitāti sabbepi ñātakā ceva
mittasuhajjā ca sannipatitvā saññāpentāpi saññāpetuṃ nāsakkhiṃsu.
So tattheva sussitvā jīvitakkhayaṃ pāpuṇi. Athassa pitā
sarīrakiccapetakiccāni katvā tanugate soke satthāraṃ vandissāmīti bahūni
gandhamālādivilepanāni gahetvā mahāvanaṃ gantvā satthāraṃ pūjetvā
vanditvā ekamantaṃ nisinno kinnu kho upāsaka imāni divasāni
na dissasīti vutte tamatthaṃ ārocesi. Satthā na kho upāsaka
idāneva tava putto avatthusmiṃ chandarāgaṃ uppādetvā vināsaṃ
pāpuṇi, pubbepi patto yevāti vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
himavantappadese sīhayoniyaṃ nibbatti, tassa cha kaniṭṭhabhātaro ekā
ca bhaginī ahosi. Sabbepi kāñcanaguhāyaṃ vasanti. Tassā
pana guhāya avidūre rajaṭapabbate ekā phalikaguhā atthi.

---------------------------------------------------------------------------------------------
page8.
Tattheko sigālo vasati. Aparabhāge sīhānaṃ mātāpitaro
kālamakaṃsu. Te bhaginiṃ sīhapotikaṃ kāñcanaguhāyaṃ ṭhapetvā gocarāya
pakkamitvā maṃsaṃ āharitvā tassā denti. So sigālo taṃ
sīhapotikaṃ disvā paṭibaddhacitto ahosi. Tassā pana mātāpitūnaṃ
amatakāle okāsaṃ nālattha. So sattannampi tesaṃ gocarāya
pakkantakāle phalikaguhāya otaritvā kāñcanaguhadvāraṃ gantvā
sīhapotikāya purato lokāmisapaṭisaṃyuttaṃ evarūpaṃ rahassakathaṃ kathesi
sīhapotike ahaṃ catuppado, tvampi catuppadā, tvaṃ me pajāpatī
hohi, ahante pati bhavissāmi, te mayaṃ samaggā sammodamānā
vasissāma, tvaṃ ito paṭṭhāya maṃ kilesavasena saṅgaṇhāhīti.
Sā tassa vacanaṃ sutvā cintesi ayaṃ sigālo catuppādānaṃ antare
hīno paṭikuṭṭho caṇḍālasadiso, mayaṃ uttamarājakulasammatā, esa
kho mayā saddhiṃ asabbhaṃ ananucchavikaṃ kathaṃ kathesi, ahaṃ evarūpaṃ kathaṃ
sutvā jīvitena kiṃ karissāmi, nāsāvātaṃ sannirumhitvā marissāmīti.
Athassā etadahosi mayhaṃ evameva maraṇaṃ ayuttaṃ, bhātikā tāva me
āgacchanti, tesaṃ kathetvā marissāmīti. Sigālopi tassā santikā
paṭivacanaṃ alabhitvā idāni esā mayi na sambajjhatīti
domanassappatto phalikaguhāyaṃ pavisitvā nipajji. Atheko sīhapotako
mahisavāraṇādīsu aññataraṃ vadhitvā maṃsaṃ khāditvā bhaginiyā bhāgaṃ
āharitvā amma maṃsaṃ khādassūti āha. Bhātika nāhaṃ khādāmi,
marissāmīti. Kiṃkāraṇāti. Sā taṃ pavuttiṃ ācikkhi. Idāni

---------------------------------------------------------------------------------------------
page9.
Kahaṃ so sigāloti vutte phalikaguhāyaṃ nipannasigālaṃ ākāse
nipannoti maññamānā bhātika kiṃ na passasi, eso rajaṭapabbate
ākāse nipannoti. Sīhapotako tassa phalikaguhāyaṃ nipannabhāvaṃ
ajānanto ākāse nipannoti saññī hutvā māressāmi nanti
sīhavegena pakkhanditvā phalikaguhaṃ hadayeneva pahari. So hadayena
phalitena tattheva jīvitakkhayaṃ patvā pabbatapāde pati. Atha aparo
āgacchi. Sā tassāpi tatheva kathesi. Sopi tatheva katvā
jīvitakkhayaṃ patvā pabbatapāde pati. Evaṃ chasupi bhātikesu matesu
sabbapacchā bodhisatto āgacchati. Sā tassāpi taṃ kāraṇaṃ
ārocetvā idāni so kahanti vutte eso rajaṭapabbatamatthake
ākāse nipannoti āha. Bodhisatto cintesi sigālānaṃ ākāse
patiṭṭhā nāma natthi, phalikaguhāya nipanno bhavissatīti. So
pabbatapādaṃ otaritvā cha bhātike mate disvā ime attano
bālatāya pariggaṇhanapaññāya abhāvena phalikaguhāyaṃ nipannabhāvaṃ
ajānitvā hadayena paharitvā matā bhavissanti, asamekkhitvā atituritaṃ
karontānaṃ kammaṃ nāma evarūpaṃ hotīti vatvā paṭhamaṃ gāthamāha
         asamekkhitakammantaṃ        turitābhinipātinaṃ
         tāni kammāni tappenti    uṇhaṃ vajjhohitaṃ mukheti.
     Tattha asamekkhitakammantaṃ turitābhinipātinanti yo puggalo yaṃ
kammaṃ kātukāmo hoti tattha dosaṃ asamekkhitvā anupadhāretvā

---------------------------------------------------------------------------------------------
page10.
Turito hutvā vegeneva taṃ kammaṃ kātuṃ abhinipatati pakkhandati
paṭipajjati taṃ asamekkhitakammantaṃ turitābhinipātinaṃ tādisāni kammāni
tappenti socenti kilamenti. Yathā kiṃ. Uṇhaṃ vajjhohitaṃ mukheti
yathā bhuñjantena idaṃ sītalaṃ idaṃ uṇhanti anupadhāretvā uṇhaṃ
ajjhoharanīyaṃ mukhe ajjhohitaṃ ṭhapitaṃ mukhampi kaṇṭhampi kucchimpi dahati
soceti kilameti, evaṃ tathārūpaṃ puggalaṃ tāni kammāni tappenti.
     Iti so sīho imaṃ gāthaṃ vatvā mama bhātikā anupāyakusalā
sigālaṃ māressāmāti ativegena pakkhanditvā sayaṃ matā, ahaṃ pana
evaṃ akatvā sigālassa phalikaguhāyaṃ nipannasseva bhītabhītassa hadayaṃ
phālessāmīti. So sigālassa ārohanaorohanamaggaṃ sallakkhetvā
tadabhimukho hutvā tikkhattuṃ sīhanādaṃ nadi. Paṭhaviyā saddhiṃ ākāsaṃ
ekaninnādaṃ ahosi. Sigālassa phalikaguhāyaṃ nipannasseva bhītabhītassa
hadayaṃ phali. So tattheva jīvitakkhayaṃ pāpuṇi.
     Satthā evaṃ so sigālo sīhanādaṃ sutvā jīvitakkhayappattoti
vatvā abhisambuddho hutvā dutiyaṃ gāthamāha
         sīho ca sīhanādena       daddaraṃ abhinādayi,
         sutvā sīhassa nigghosaṃ     sigālo daddare vasaṃ
         bhīto santāsamāpādi,     hadayañcassa apphalīti.
     Tattha sīhoti cattāro sīhā tiṇasīho paṇḍusīho kāḷasīho
surattahatthapādo kesarasīhoti, tesu kesarasīho idha adhippeto.
Daddaraṃ abhinādayīti tena asanisatasaddabheravena sīhanādena rajaṭapabbataṃ

---------------------------------------------------------------------------------------------
page11.
Abhinādayi ekaninnādaṃ akāsi. Daddare vasanti phalikamissake
rajaṭapabbate vasanto. Bhīto santāsamāpādīti maraṇabhayena bhīto
cittutrāsaṃ āpādi. Hadayañcassa apphalīti tena cassa bhayena
hadayaṃ phalitaṃ.
     Evaṃ sīho sigālassa jīvitakkhayaṃ pāpetvā bhātaro ekasmiṃ ṭhāne
paṭicchādetvā tesaṃ matabhāvaṃ bhaginiyā ācikkhitvā taṃ samassāsetvā
jīvapariyantaṃ kāñcanaguhāyaṃ ṭhatvā yathākammaṃ gato.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne upāsako sotāpattiphale patiṭṭhahi.
Tadā sigālo nhāpitaputto ahosi, sīhapotikā licchavikumārikā, cha
kaniṭṭhabhātaro aññataratherā ahesuṃ, jeṭṭhabhātikasīho pana ahamevāti.
                    Sigālajātakaṃ dutiyaṃ.
                     ------------
                       3 Sūkarajātakaṃ
     catuppado ahaṃ sammāti idaṃ satthā jetavane viharanto
aññataraṃ mahallakattheraṃ ārabbha kathesi.
     Ekasmiṃ divase rattiṃ dhammassavane vattamāne satthari
gandhakuṭidvāre maṇisopāṇaphalake ṭhatvā bhikkhusaṅghassa sugatovādaṃ datvā
gandhakuṭiṃ paviṭṭhe dhammasenāpati satthāraṃ vanditvā attano pariveṇaṃ
agamāsi. Mahāmoggallāno pariveṇameva gantvā muhuttaṃ

---------------------------------------------------------------------------------------------
page12.
Vissamitvā therassa santikaṃ āgantvā pañhaṃ pucchi. Pucchitapucchitaṃ
dhammasenāpati gaganatale candaṃ uṭṭhāpento viya visajjetvā
pākaṭaṃ akāsi. Catassopi parisā dhammaṃ suṇamānā nisīdiṃsu.
Tattheko mahallakatthero cintesi sacāhaṃ imissāpi parisāya majjhe
sāriputtaṃ āluḷento pañhaṃ pucchissāmi, ayameva parisā bahussuto
ayanti ñatvā sakkārasammānaṃ karissatīti. Parisantarā uṭṭhāya
theraṃ upasaṅkamitvā ekamanteva ṭhatvā āvuso sāriputta mayampi
taṃ ekaṃ pañhaṃ pucchissāma, amhākampi okāsaṃ karohi, dehi me va
vinicchayaṃ āvedhitāya vā 1- nibbedhitāya vā 2- niggahe vā paṭiggahe vā
visese vā paṭivisese vāti āha. Thero taṃ oloketvā ayaṃ
mahallako icchācāre ṭhito tuccho na kiñci jānātīti tena saddhiṃ
akathetvā va lajjamāno vījaniṃ ṭhapetvā āsanā otaritvā pariveṇaṃ
pāvisi. Moggallānattheropi attano pariveṇameva agamāsi.
Manussā uṭṭhāya gaṇhathetaṃ duṭṭhamahallakaṃ, madhuradhammassavanaṃ no sotuṃ
nādāsīti anubandhiṃsu. So palāyanto vihārapaccante bhinnabhinnapadarāya
gūthapūrāya vaccakuṭiyā patitvā gūthamakkhito uṭṭhāsi.
Manussā taṃ disvā vippaṭisārino hutvā satthu santikaṃ agamaṃsu.
Satthā te disvā kiṃ upāsakā avelāya āgatatthāti pucchi.
Manussā tamatthaṃ ārocesuṃ. Satthā na kho upāsakā idāneva
eso mahallako ubbillāvito 3- hutvā attano balaṃ ajānitvā
@Footnote: 1 āvedhikāya vātipi .   2 nibbedhikāya vātipi.
@3 ubbilāpitotipi.

---------------------------------------------------------------------------------------------
page13.
Mahābalehi saddhiṃ payojetvā gūthamakkhito jāto, pubbepesa
ubbillāvito hutvā attano balaṃ ajānitvā mahābalehi saddhiṃ payojetvā
gūthamakkhito ahosīti vatvā tehi yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
sīho hutvā himavantappadese pabbataguhāyaṃ vāsaṃ kappesi.
Tassāvidūre ekaṃ saraṃ nissāya bahū sūkarā nivāsaṃ kappesuṃ.
Tameva saraṃ nissāya tāpasāpi paṇṇasālāsu vāsaṃ kappesuṃ.
Athekadivasaṃ sīho mahisavāraṇādīsu aññataraṃ vadhitvā yāvadatthaṃ
maṃsaṃ khāditvā taṃ saraṃ otaritvā pānīyaṃ pivitvā uttari. Tasmiṃ
khaṇe eko thūllasūkaro taṃ saraṃ nissāya gocaraṃ gaṇhāti.
Sīho taṃ disvā aññaṃ ekadivasaṃ imaṃ khādissāmi, maṃ kho pana
disvā puna nāgaccheyyāti tassa anāgamanabhayena sarato uttaritvā
ekena passena gantuṃ ārabhi. Sūkaro oloketvā esa maṃ disvā
mama bhayena upagantuṃ asakkonto bhayena palāyati, ajja mayā
iminā sīhena saddhiṃ payojetuṃ vaṭṭatīti sīsaṃ ukkhipitvā taṃ yuddhatthāya
avhayanto paṭhamaṃ gāthamāha
         catuppado ahaṃ samma,      tvampi samma catuppado,
         ehi samma nivattassu,     kinnu bhīto palāyasīti.
     Sīho tassa vacanaṃ sutvā samma sūkara ajja amhākaṃ tayā
saddhiṃ saṅgāmo natthi, ito pana sattame divase imasmiṃ yeva
ṭhāne saṅgāmo hotūti vatvā pakkāmi. Sūkaro sīhena saddhiṃ

---------------------------------------------------------------------------------------------
page14.
Saṅgāmessāmīti tuṭṭhapahaṭṭho taṃ pavuttiṃ ñātakānaṃ ārocesi.
Te tassa kathaṃ sutvā bhītabhītā idāni tvaṃ sabbepi amhe
nāsessasi, attano balaṃ ajānitvā sīhena saddhiṃ saṅgāmitukāmosi,
sīho āgantvā sabbepi amhe jīvitakkhayaṃ pāpessati, sāhasikaṃ
kammaṃ mā karīti āhaṃsu. So bhītatasito idāni kiṃ karomīti
pucchi. Sūkarā samma tvaṃ etesaṃ tāpasānaṃ uccārabhūmiyaṃ gantvā
pūtigūthe sattadivasāni sarīraṃ vattetvā sarīraṃ sukkhāpetvā sattame
divase sarīraṃ ussāvabindūhi temetvā sīhassa āgamanato purimataraṃ
āgantvā vātayogaṃ ñatvā uparivāte tiṭṭha, sucijātiko sīho
tava sarīragandhaṃ ghāyitvā tuyhaṃ jayaṃ datvā gamissatīti āhaṃsu.
So tathā katvā sattame divase tattha aṭṭhāsi. Sīho tassa
sarīragandhaṃ ghāyitvā gūthamakkhitabhāvaṃ ñatvā samma sūkara sundaro
te leso cintito, sace tvaṃ gūthamakkhito nābhavissa, idheva taṃ
jīvitakkhayaṃ pāpessaṃ, idāni pana te sarīraṃ neva mukhena ḍaṃsituṃ na
pādena paharituṃ sakkomi, jayaṃ te dammīti vatvā dutiyaṃ gāthamāha
         asuci pūtilomosi,      duggandho vāyasi sūkara,
         sace yujjhitakāmosi,    jayaṃ samma dadāmi teti.
     Tattha pūtilomosīti maḷhamakkhitattā duggandhalomo. Duggandho
vāyasīti atijegucchapatikkūlagandho hutvā vāyasi. Jayaṃ samma
dadāmi teti tuyhaṃ jayaṃ demi.
     Ahaṃ parājito, gaccha tvanti vatvā sīho tato va nivattitvā

---------------------------------------------------------------------------------------------
page15.
Gocaraṃ gahetvā sare pānīyaṃ pivitvā pabbataguhāyameva gato.
Sūkaropi sīho me jitoti ñātakānaṃ ārocesi. Te bhītatasitā
puna ekadivasaṃ āgacchanto sīho sabbe va amhe jīvitakkhayaṃ
pāpessatīti palāyitvā aññattha agamaṃsu.
     Satthā imaṃ dhammadesanaṃ āharitvā jātakaṃ samodhānesi.
Tadā sūkaro mahallako ahosi, sīho pana ahamevāti.
                     Sūkarajātakaṃ tatiyaṃ.
                      -----------
                       4 Uragajātakaṃ
     idhūragānaṃ pavaro paviṭṭhoti idaṃ satthā jetavane viharanto
veribandhanaṃ ārabbha kathesi.
     Kosalarañño kira sevakā senipamukhā dve mahāmattā 1-
aññamaññaṃ diṭṭhadiṭṭhaṭṭhāne kalahaṃ karonti. Tesaṃ veribhāvo sakalanagare
pākaṭo jāto. Te neva rājā na ñātimittā samagge kātuṃ
sakkhiṃsu. Athekadivasaṃ satthā paccūsasamaye bodhaneyyabandhave olokento
tesaṃ ubhinnampi sotāpattimaggassa upanissayaṃ disvā punadivase
ekako va sāvatthiṃ piṇḍāya pavisitvā tesu ekassa gehadvāre
aṭṭhāsi. So nikkhamitvā pattaṃ gahetvā satthāraṃ antonivesanaṃ
pavesetvā āsanaṃ paññāpetvā nisīdāpesi. Satthā nisīditvā
@Footnote: 1 mahāmaccātipi.

---------------------------------------------------------------------------------------------
page16.
Tassa mettābhāvanāya ānisaṃsaṃ kathetvā kallacittataṃ ñatvā saccāni
pakāsesi. So saccapariyosāne sotāpattiphale patiṭṭhahi.
Satthā tassa sotāpannabhāvaṃ ñatvā tameva pattaṃ gāhāpetvā
ādāya itarassa gehadvāraṃ agamāsi. Sopi nikkhamitvā satthāraṃ
vanditvā pavisatha bhanteti gharaṃ pavesetvā nisīdāpesi. Itaropi
pattaṃ gahetvā satthārā saddhiṃ yeva pāvisi. Satthā tassa
ekādasa mettānisaṃse vaṇṇetvā kallacittataṃ ñatvā saccāni
pakāsesi. Saccapariyosāne sopi sotāpattiphale patiṭṭhahi.
Iti te ubhopi sotāpannā hutvā aññamaññaṃ accayaṃ desetvā
khamāpetvā samaggā sammodamānā ekajjhāsayā ahesuṃ. Taṃ divasaṃ
yeva bhagavato sammukhāva ekato bhuñjiṃsu. Satthā bhattakiccaṃ
niṭṭhāpetvāva vihāraṃ agamāsi. Tepi bahūni mālāgandhavilepanāni
ceva sappimadhuphāṇitādīni ca ādāya satthārā saddhiṃ yeva nikkhamiṃsu.
Satthā bhikkhusaṅghena vatte dassite sugatovādaṃ datvā gandhakuṭiyaṃ
pāvisi. Bhikkhū sāyaṇhasamaye dhammasabhāyaṃ satthu guṇakathaṃ samuṭṭhāpesuṃ
āvuso satthā adantadamako, yeva dve mahāmatte 1- ciraṃ
vivādamānepi neva rājā samagge kātuṃ sakkhi, na ñātimittādayo,
te ekadivaseneva tathāgatena damatāta. Satthā āgantvā kāya
nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idānevāhaṃ imeva dve jane samagge
@Footnote: 1 mahāmaccetipi.

---------------------------------------------------------------------------------------------
page17.
Akāsiṃ, pubbepete mayā samaggā katā yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bārāṇasiyaṃ
ussave ghosite mahāsamajjā ahosi. Bahū manussā ca
devanāgasupaṇṇādayo ca samajjadassanatthaṃ sannipatiṃsu. Tatthekasmiṃ ṭhāne
nāgo supaṇṇassa supaṇṇabhāvaṃ ajānanto aṃse hatthaṃ ṭhapesi.
Supaṇṇo kena me aṃse hattho ṭhapitoti nivattitvā oloketvā nāgaṃ
sañjāni. Nāgopi olokento supaṇṇaṃ sañjānitvā maraṇabhayatajjito
nagarā nikkhamitvā nadītitthena 1- palāyi. Supaṇṇopi taṃ gahessāmīti
anubandhi. Tasmiṃ samaye bodhisatto tāpaso hutvā tassā nadiyā
tīre paṇṇasālāyaṃ vasamāno divādarathaṃ paṭippassambhanatthaṃ udakasāṭakaṃ
nivāsetvā vakkalaṃ bahitīre ṭhapetvā nadiṃ otaritvā nhāyati.
Nāgo imaṃ pabbajitaṃ nissāya jīvitaṃ labhissāmīti pakativaṇṇaṃ vijahitvā
maṇikkhandhavaṇṇaṃ māpetvā vakkalantaraṃ pāvisi. Supaṇṇo anubandhayamāno
taṃ tattha paviṭṭhaṃ disvā vakkalaṃ garubhāvena agahetvā
bodhisattaṃ āmantetvā bhante ahaṃ chāto tumhākaṃ vakkalaṃ gaṇhatha,
imaṃ nāgaṃ khādissāmīti imamatthaṃ pakāsetuṃ paṭhamaṃ gāthamāha
              idhūragānaṃ pavaro paviṭṭho
              selassa vaṇṇena pamokkhamicchaṃ,
              brahmañca vaṇṇaṃ apacāyamāno
              bubhukkhito no visahāmi 2- kottunti.
@Footnote: 1 nadīpiṭṭhenātipi .   2 vitarāmītipi.

---------------------------------------------------------------------------------------------
page18.
     Tattha idhūragānaṃ pavaro paviṭṭhoti imasmiṃ vakkale uragānaṃ
pavaro nāgarājā paviṭṭho. Selassa vaṇṇenāti maṇivaṇṇena maṇikhandho
hutvā paviṭṭhoti attho. Pamokkhamicchanti mama santikā
mokkhaṃ icchamāno. Brahmañca vaṇṇaṃ apacāyamānoti ahaṃ pana
tumhākaṃ brahmavaṇṇaṃ seṭṭhavaṇṇaṃ pūjento garukaronto. Bubhukkhito
no visahāmi bhottunti etaṃ nāgaṃ vakkalantare paviṭṭhaṃ chātopi samāno
bubhukkhituṃ na sakkomi.
     Bodhisatto udake ṭhito yeva supaṇṇarājassa thūtiṃ katvā dutiyaṃ
gāthamāha
              so brahmagutto cirameva jīva,
              dibyā 1- ca te pātubhavantu bhakkhā,
              so brahmavaṇṇaṃ apacāyamāno
              bubhukkhito no vitarāsi bhottunti
     tattha so brahmaguttoti so tvaṃ brahmagopito brahmarakkhito
hutvā. Dibyā ca te pātubhavantu bhakkhāti devatānaṃ paribhogarahā
bhakkhā ca tava pātubhavantu, mā pāṇātipātaṃ katvā nāgamaṃsakhādako
ahosīti.
     Iti bodhisatto udake ṭhitova anumodanaṃ katvā uttaritvā
vakkalaṃ nivāsetvā te ubhopi gahetvā assamapadaṃ gantvā
mettābhāvanāya vaṇṇaṃ kathetvā dvepi jane samagge akāsi. Te tato
@Footnote: 1 dibbātipi.

---------------------------------------------------------------------------------------------
page19.
Paṭṭhāya samaggā sammodamānā sukhasaṃvāsaṃ vasiṃsu.
     Satthā imaṃ dhammadesanaṃ āharitvā jātakaṃ samodhānesi. Tadā
nāgo ca supaṇṇo ca ime dve mahāmattā ahesuṃ, tāpaso pana
ahamevāti.
                    Uragajātakaṃ catutthaṃ.
                     ------------
                     5 Bhaggajātakaṃ 1-
     jīva vassasataṃ bhaggāti idaṃ satthā jetavanasamīpe pasenadikosalaraññā
kārite rājikārāme viharanto attano khipitakaṃ ārabbha kathesi.
     Ekasmiṃ hi divase satthā rājikārāme catuparisamajjhe nisīditvā
dhammaṃ desento khipi. Bhikkhū jīvatu bhante bhagavā, jīvatu sugatoti
uccāsaddaṃ mahāsaddaṃ akaṃsu. Tena saddena dhammakathāya antarāyo
ahosi. Atha kho bhagavā bhikkhū āmantesi api nu kho bhikkhave khipite
jīvāti vutte tappaccayā jīveyya vā mareyya vāti. No hetaṃ
bhanteti. Na hi bhikkhave khipite jīvāti vattabbaṃ, yo vadeyya āpatti
dukkaṭassāti. Tena kho pana samayena manussā bhikkhūnaṃ khipite jīvatha
bhanteti vadanti. Bhikkhū kukkuccāyantā nālapanti. Manussā
ujjhāyanti kathaṃ hi nāma samaṇā sākyaputtiyā jīvatha bhanteti
vuccamānā nālapissanti. Bhagavato tamatthaṃ ārocesuṃ. Gīhī bhikkhave
@Footnote: 1 gaggātipi.

---------------------------------------------------------------------------------------------
page20.
Maṅgalikā, anujānāmi bhikkhave gīhinā jīvatha bhanteti vuccamānena ciraṃ
jīvāti paṭivattunti. Bhikkhū bhagavantaṃ pucchiṃsu bhante jīvapaṭijīvaṃ
nāma kadā uppannanti. Satthā bhikkhave jīvapaṭijīvaṃ nāma
porāṇakāle uppannanti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
kāsikaraṭṭhe ekasmiṃ brāhmaṇakule nibbatti. Tassa pitā vohāraṃ
katvā jīvitaṃ kappesi. Soḷasavassuddesikaṃ bodhisattaṃ maṇikabhaṇḍaṃ 1-
ukkhipāpetvā gāmanigamādīsu caranto bārāṇasiṃ patvā dovārikassa
ghare bhattaṃ pācāpetvā bhuñjitvā nivāsanaṭṭhānaṃ alabhanto avelāyaṃ
āgatā āgantukā kattha vasantīti pucchi. Atha naṃ manussā bahinagare
ekā sālā atthi, sā pana amanussapariggahitā, sace icchatha vasathāti
āhaṃsu. Bodhisatto etha tāta, gacchāma, yakkhassa mā bhāyittha, ahantaṃ
damento tumhākaṃ pādesu pātessāmīti pitaraṃ gahetvā tattha gato.
Athassa pitā phalake nipajji. Sayaṃ pitu pāde sambāhanto nisīdi.
Tattha adhivaṭṭho yakkho pana dvādasavassāni vessavaṇaṃ upaṭṭhahitvā
taṃ sālaṃ labhanto imaṃ sālaṃ paviṭṭhamanussesu yo khipite
jīvāti vadati yo ca jīvāti vutte paṭijīvāti vadati, te jīvapaṭijīvavādino
ṭhapetvā avasese khādeyyāsīti labhi. So piṭṭhivaṃsathūṇāya 2-
vasati. So bodhisattassa pitaraṃ khipāpessāmīti attano ānubhāvena
sukhumaṃ cuṇṇaṃ vissajjeti. Cuṇṇā āgantvā tassa nāsapuṭesu
@Footnote: 1 vaṇijabhaṇḍantipi .   2 talāyātipi.

---------------------------------------------------------------------------------------------
page21.
Pāvisiṃsu. Sopi phalake nipannakova khipi. Bodhisatto na jīvāti
āha. Yakkho taṃ khādituṃ tulāya otarati. Bodhisatto taṃ otarantaṃ
disvā iminā me pitā khipāpito bhavissati, ayaṃ so khipite jīvāti
avadantaṃ khādakayakkho bhavissatīti pitaraṃ ārabbha paṭhamaṃ gāthamāha
         jīva vassasataṃ bhagga        aparāni ca vīsati,
         mā maṃ pisācā khādantu,   jīva tvaṃ saradosatanti.
     Tattha bhaggāti pitaraṃ nāmena ālapati. Aparāni ca vīsatīti
aparāni ca vīsati vassāni jīva. Mā maṃ pisācā khādantūti mā maṃ
pisāco khādatu. Jīva tvaṃ saradosatanti tvaṃ pana vīsuttaravassasataṃ
jīvāti. Saradosatañhi gaṇiyamānaṃ vassasataṃ eva hoti. Taṃ purimehi
vīsāya saddhiṃ vīsuttaraṃ idha adhippetaṃ.
     Yakkho bodhisattassa vacanaṃ sutvā imaṃ tāva māṇavaṃ jīvāti
vuttattā khādituṃ na sakkomi, pitaraṃ panassa khādissāmīti pitu santikaṃ
agamāsi. So taṃ āgacchantaṃ disvā ayaṃ kho paṭijīvāti abhaṇantānaṃ
khādakayakkho bhavissatīti paṭijīvaṃ karissāmīti puttaṃ ārabbha dutiyaṃ
gāthamāha
         tvampi vassasataṃ jīva       aparāni ca vīsati,
         visaṃ pisācā khādantu,     jīva tvaṃ saradosatanti.
     Tattha visaṃ pisācāti pisāco halāhalaṃ visaṃ khādatu.
     Yakkho tassa vacanaṃ sutvā ubhopi me na sakkā khāditunti
paṭinivatti. Atha naṃ bodhisatto pucchi bho yakkha kasmā tvaṃ imaṃ

---------------------------------------------------------------------------------------------
page22.
Sālaṃ paviṭṭhamanusse khādasīti. Dvādasavassāni vessavaṇaṃ upaṭṭhahitvā
laddhattāti. Kiṃ pana sabbeva khādituṃ labhasīti. So jīvapaṭijīvabhāṇino
ṭhapetvā avasese khādāmīti. Yakkha tvaṃ pubbepi
akusalaṃ katvā kakkhalo pharuso paravihiṃsako hutvā nibbatto, idānipi
tādisaṃ kammaṃ katvā tamo tamaparāyano bhavissasi, tasmā ito paṭṭhāya
pāṇātipātādīhi viramassūti taṃ yakkhaṃ dametvā nirayabhayena tajjetvā
pañcasīlesu patiṭṭhāpetvā yakkhaṃ pesanakārakaṃ viya akāsi. Puna
divase sañcarantā manussā yakkhaṃ disvā bodhisattena cassa damitabhāvaṃ
ñatvā rañño ārocesuṃ deva eko māṇavo taṃ yakkhaṃ dametvā
pesanakārakaṃ viya katvā ṭhitoti. Rājā bodhisattaṃ pakkosāpetvā
senāpatiṭṭhāne ṭhapesi. Pitu cassa mahantaṃ yasaṃ adāsi. So
yakkhaṃ balipaṭiggāhakaṃ katvā bodhisattassa ovāde ṭhatvā dānādīni
puññāni katvā saggapadaṃ pūresi.
     Satthā imaṃ dhammadesanaṃ āharitvā jīvapaṭijīvannāma tasmiṃ kāle
uppannanti vatvā jātakaṃ samodhānesi. Tadā rājā ānando ahosi,
pitā kassapo, putto pana ahamevāti.
                    Bhaggajātakaṃ pañcamaṃ.
                      ----------

---------------------------------------------------------------------------------------------
page23.
                     6 Alīnacittajātakaṃ
     alīnacittaṃ nissāyāti idaṃ satthā jetavane viharanto ekaṃ
osaṭṭhaviriyaṃ bhikkhuṃ ārabbha kathesi.
     Vatthuṃ ekādasanipāte saṃvarajātake āvibhavissati.
     So pana bhikkhu satthārā saccaṃ kira tvaṃ bhikkhu viriyaṃ osajjīti
vutte saccaṃ bhagavāti āha. Atha naṃ satthā nanu tvaṃ bhikkhu pubbe
viriyaṃ katvā maṃsapesisadisassa daharakumārassa dvādasayojanike
bārāṇasinagare rajjaṃ gahetvā adāsi, idāni kasmā evarūpe sāsane
pabbajitvā viriyaṃ osajjasīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bārāṇasito
avidūre vaḍḍhakīgāmo ahosi. Tattha pañcasatā vaḍḍhakī vasanti.
Te nāvāya uparisotaṃ gantvā araññe pavisiṃsu. Te gehasambhāradārūni
koṭṭetvā tattheva ekabhūmikadvibhūmikādibhede pāsāde 1-
sajjetvā thambhato paṭṭhāya sabbadārūsu saññaṃ katvā nadītīraṃ netvā nāvaṃ
āropetvā anusotena nagaraṃ āgantvā, ye yādisāni gehāni
ākaṅkhanti, tesaṃ tādisāni katvā kahāpaṇe gahetvā puna tattheva
gantvā gehasambhāre āharanti. Evaṃ tesaṃ jīvitaṃ kappentānaṃ
ekasmiṃ kāle araññe khandhāvāraṃ bandhitvā dārūni koṭṭentānaṃ
avidūre eko hatthī khadirakhānukaṃ akkami. Tassa so khānuko
@Footnote: 1 gehetipi.

---------------------------------------------------------------------------------------------
page24.
Pādaṃ vijjhi. Balavavedanā vattanti. Pādo uddhumāyitvā
pubbaṃ gaṇhi. So vedanāppatto tesaṃ dārukoṭṭanasaddaṃ sutvā
ime vaḍḍhakī nissāya mayhaṃ sotthi bhavissatīti maññamāno tīhi
pādehi tesaṃ santikaṃ gantvā avidūre nipajji. Vaḍḍhakī taṃ
uddhumātapādaṃ disvā upasaṅkamitvā pāde khānukaṃ disvā tikhiṇāya
vāsiyā khānukassa samantato odhikaṃ katvā rajjuyā bandhitvā
ākaḍḍhamānā khānukaṃ nīharitvā pubbaṃ mocitvā uṇhodakena dhovitvā
tadanurūpehi bhesajjehi na cirasseva vaṇaṃ phāsukaṃ kariṃsu. Hatthī
arogo hutvā cintesi mayā ime vaḍḍhakī nissāya jīvitaṃ laddhaṃ,
idāni tesaṃ mayā upakāraṃ kātuṃ vaṭṭatīti. So tato paṭṭhāya
vaḍḍhakīhi saddhiṃ rukkhe nīharitvā tacchantānaṃ parivaṭṭetvā deti
vāsiādīni upasaṃharati. Soṇḍāya veṭhetvā kāḷasuttakoṭiyaṃ
gaṇhāti. Vaḍḍhakīpissa bhojanavelāya ekekaṃ piṇḍaṃ datvā
pañca piṇḍasatāni denti. Tassa pana hatthissa putto sabbaseto
hatthājānīyapotako atthi. Tenassa etadahosi ahaṃ etarahi
mahallako idāni mayā imesaṃ vaḍḍhakīnaṃ kammakaraṇatthāya puttaṃ
datvā gantuṃ vaṭṭatīti. So vaḍḍhakīnaṃ anācikkhitvāva araññaṃ
pavisitvā puttaṃ ānetvā ayaṃ hatthipotako mama putto, tumhehi
mayhaṃ jīvitaṃ dinnaṃ, ahaṃ vo vejjavetanatthāya imaṃ dammi, ayaṃ
tumhākaṃ ito paṭṭhāya kammāni karissatīti vatvā ito paṭṭhāya
puttaka mayā kattabbaṃ kammaṃ tvaṃ karohīti puttaṃ ovaditvā vaḍḍhakīnaṃ

---------------------------------------------------------------------------------------------
page25.
Datvā sayaṃ araññaṃ pāvisi. Tato paṭṭhāya hatthipotako vaḍḍhakīnaṃ
vacanaṃ karoti ovādakkhamo hutvā sabbakiccāni karoti. Tepi taṃ
pañcahi piṇḍasatehi posenti. So kammaṃ katvā nadiṃ otaritvā
nhāyitvā kīḷitvā āgacchati. Vaḍḍhakidārakāpi taṃ soṇḍādīsu
gahetvā udakepi thalepi tena saddhiṃ kīḷanti. Ājānīyā pana
hatthinopi assāpi purisāpi udake uccāraṃ vā passāvaṃ vā na
karonti. Tasmāpi so udake uccāraṃ vā passāvaṃ vā akatvā
bahinadītīre yeva karoti. Athekasmiṃ divase uparinadiyā devo vassi.
Atha sukkhaṃ hatthilaṇḍaṃ udakena nadiṃ otaritvā gacchantaṃ bārāṇasinagare
titthe ekasmiṃ gumbe laggitvā aṭṭhāsi. Atha rañño
hatthigopakā hatthī nhāpessāmāti pañca hatthisatāni nayiṃsu. Te
ājānīyalaṇḍassa gandhaṃ ghāyitvā ekopi hatthī nadiṃ otarituṃ
na ussahi, sabbepi naṅguṭṭhaṃ ukkhipitvā palāyituṃ ārabhiṃsu.
Hatthigopakā hatthācariyānaṃ ārocesuṃ. Te udake paripanthena
bhavitabbanti udakaṃ sodhāpetvā tasmiṃ gumbe taṃ ājānīyalaṇḍaṃ
disvā idamettha kāraṇanti ñatvā pāṭiṃ āharāpetvā udakassa
pūretvā taṃ tattha madditvā hatthīnaṃ sarīresu siñcāpesuṃ. Sarīrāni
sugandhāni ahesuṃ. Tasmiṃ kāle te nadiṃ otaritvā nhāyiṃsu.
Hatthācariyā rañño taṃ pavattiṃ ārocetvā taṃ hatthājānīyaṃ
pariyesitvā ānetuṃ vaṭṭati devāti āhaṃsu. Rājā nāvāsaṅghāṭehi

---------------------------------------------------------------------------------------------
page26.
Nadiṃ pakkhanditvā uddhaṃgāmīhi nāvāsaṅghāṭehi vaḍḍhakīnaṃ vasanaṭṭhānaṃ
sampāpuṇi. Hatthipotako nadiyaṃ kīḷanto bherisaddaṃ sutvā gantvā
vaḍḍhakīnaṃ santike aṭṭhāsi. Vaḍḍhakī rañño paccuggamanaṃ katvā
deva sace dārūhi attho, kiṃkāraṇā āgatattha, kiṃ pesetvā āharāpetuṃ
na vaṭṭatīti āhaṃsu. Nāhaṃ bhaṇe dārūnaṃ atthāya āgatomhi,
imassa pana hatthissa atthāya āgatomhīti. Gāhāpetvā gaccha
devāti. Hatthipotako gantuṃ na icchi. Kiṃ kārāpeti bhaṇe
hatthīti. Vaḍḍhakīnaṃ posāvanikaṃ āharāpeti devāti. Sādhu
bhaṇeti rājā hatthissa catunnaṃ pādānaṃ soṇḍāya naṅguṭṭhassa ca
santike satasahassasatasahassa kahāpaṇe ṭhapāpesi. Hatthī ettakenāpi
agantvā sabbesaṃ vaḍḍhakīnaṃ dussayugesu dinnesu vaḍḍhakībhariyānaṃ
nivāsanasāṭakesu dinnesu ettakenāpi agantvā saddhiṃ kīḷitadārakānañca
dārikānañca dārakaparihāre kate nivattitvā vaḍḍhakī ca
itthiyo ca dārake ca oloketvā raññā saddhiṃ agamāsi.
Rājā taṃ ādāya nagaraṃ gantvā nagarañca hatthisālañca alaṅkārāpetvā
hatthiṃ nagaraṃ padakkhiṇaṃ kāretvā hatthisālaṃ pavesetvā
sabbālaṅkārena alaṅkaritvā abhisekaṃ katvā upavuyhaṃ katvā attano
sahāyaṭṭhāne ṭhapetvā upaḍḍharajjaṃ hatthissa datvā attanā
samānaparihāraṃ akāsi. Hatthissa āgatakālato paṭṭhāya rañño
sakalajambudīpe rajjaṃ hatthagatameva ahosi. Evaṃ kāle gacchante
bodhisatto tassa rañño aggamahesiyā kucchimhi paṭisandhiṃ gaṇhi.

---------------------------------------------------------------------------------------------
page27.
Tassā gabbhaparipākakāle rājā kālamakāsi. Hatthī pana sace
rañño kālakatabhāvaṃ jāneyya, tatthevassa hadayaṃ phaleyya, tasmā
hatthiṃ rañño kālakatabhāvaṃ ajānāpetvā va upaṭṭhahiṃsu. Rañño
pana kālakatabhāvaṃ sutvā tucchaṃ kira rajjanti anantarasāmanto kosalarājā
mahatiyā senāya āgantvā nagaraṃ parivāresi. Nagaravāsino
nagaradvārāni pidahitvā kosalarañño sāsanaṃ pahiṇiṃsu amhākaṃ
rañño aggamahesī paripuṇṇagabbhā, ito kira sattame divase
puttaṃ vijāyissatīti aṅgavijjāpāṭhakā āhaṃsu, sace sā puttaṃ
vijāyissati, mayaṃ sattame divase yuddhaṃ dassāma na rajjaṃ, ettakaṃ
kālaṃ āgamethāti. Rājā sādhūti sampaṭicchi. Devī sattame
divase puttaṃ vijāyi. Nāmaggahaṇadivase pana mahājanassa līnacittaṃ
paggaṇhanto jātoti alīnacittakumārotvevassa nāmaṃ kariṃsu.
Jātadivasato paṭṭhāya panassa nāgarā kosalaraññā saddhiṃ yujjhiṃsu.
Vināyakattā saṅgāmassa mahantampi balaṃ yujjhamānaṃ thokaṃ thokaṃ
osakkati. Amaccā deviyā tamatthaṃ ārocetvā ayye mayaṃ
evaṃ osakkamāne bale parājayabhāvassa bhāyāma, amhākaṃ pana
rañño kālakatabhāvaṃ puttassa jātabhāvaṃ kosalarañño āgantvā
yujjhanabhāvañca rañño sahāyako maṅgalahatthī na jānāti, jānāpema
nanti pucchiṃsu. Sā sādhūti sampaṭicchitvā puttaṃ alaṅkaritvā
dukūlacumbaṭake nipajjāpetvā pāsādā oruyha amaccagaṇaparivutā
hatthisālaṃ gantvā bodhisattaṃ hatthissa pādamūle nipajjāpetvā

---------------------------------------------------------------------------------------------
page28.
Sāmi sahāyo te kālakato, mayaṃ tumhākaṃ hadayaphālanabhayena
nārocayimhā, ayante sahāyassa putto, kosalarājā āgantvā nagaraṃ
parivāretvā tava puttena saddhiṃ yujjhati, balaṃ osakkati, tava puttaṃ
tvaññeva mā mārehi rajjamassa gaṇhitvā dehīti āha. Tasmiṃ
kāle hatthī bodhisattaṃ soṇḍāya parāmasitvā ukkhipitvā kumbhe
ṭhapetvā roditvā paridevitvā bodhisattaṃ otāretvā deviyā hatthe
nipajjāpetvā kosalarājānaṃ gaṇhissāmīti hatthisālato nikkhami.
Athassa amaccā cammaṃ 1- paṭimuñcitvā alaṅkaritvā nagaradvāraṃ
apāpuritvā taṃ parivāretvā nikkhamiṃsu. Hatthī nagarā nikkhamitvā
koñcanādaṃ katvā mahājanaṃ santāsetvā palāpetvā balakoṭṭhakaṃ
bhinditvā kosalarājānaṃ cuḷāya gahetvā ānetvā bodhisattassa
pādamūle nipajjāpetvā māraṇatthāyassa uṭṭhite vāretvā ito
paṭṭhāya appamatto hohi, kumāro daharoti saññaṃ mā karīti
ovaditvā uyyojesi. Tato paṭṭhāya sakalajambudīpe rajjaṃ
bodhisattassa hatthagatameva jātaṃ. Añño paṭisattu nāma uṭṭhātuṃ samattho
nāhosi. Bodhisatto sattavassikakāle abhisekaṃ patvā alīnacittarājā
nāma hutvā dhammena rajjaṃ kāretvā jīvitapariyosāne saggapadaṃ
pūresi.
     Satthā imaṃ atītaṃ āharitvā abhisambudadho hutvā imā
gāthā abhāsi
@Footnote: 1 vammantipi.

---------------------------------------------------------------------------------------------
page29.
         Alīnacittaṃ nissāya       pahaṭṭhā mahatī camū
         kosalaṃ senāsantuṭṭhaṃ     jīvagāhaṃ agāhayi,
         evaṃ nissayasampanno     bhikkhu āraddhavīriyo
         bhāvayaṃ kusalaṃ dhammaṃ       yogakkhemassa pattiyā
         pāpuṇe anupubbena      sabbasaṃyojanakkhayanti.
     Tattha alīnacittaṃ nissāyāti alīnacittaṃ rājakumāraṃ nissāya.
Pahaṭṭhā mahatī camūti paveṇirajjaṃ no laddhanti haṭṭhatuṭṭhā hutvā
mahatī senā. Kosalaṃ senāsantuṭṭhanti kosalarājānaṃ sena rajjena
asantuṭṭhaṃ pararajjalobhena āgataṃ. Jīvagāhaṃ agāhayīti amāretvā
va sā camū taṃ rājānaṃ hatthinā jīvagāhaṃ gaṇhāpesi. Evaṃ
nissayasampannoti yathā sā camū evaṃ aññopi kulaputto
nissayasampanno kalyāṇamittaṃ buddhaṃ vā buddhasāvakaṃ vā paccekabuddhaṃ vā
nissayaṃ labhitvā. Bhikkhūti parisuddhādhivacanametaṃ. Āraddhavīriyoti
paggahitaviriyo catudosāpagatena viriyena samannāgato. Bhāvayaṃ
kusalaṃ dhammanti kusalaṃ nirālayaṃ dhammaṃ sattatiṃsabodhipakkhiyasaṅkhātadhammaṃ
bhāvento. Yogakkhemassa pattiyāti catūhi yogehi khemassa nibbānassa
pāpuṇatthāya taṃ dhammaṃ bhāvento. Pāpuṇe anupubbena sabbasaṃyojanakkhayanti
evaṃ vipassanato paṭṭhāya imaṃ kusalaṃ dhammaṃ bhāvento
so kalyāṇamittupanissayasampanno bhikkhu anupubbena vipassanāñāṇāni
ca heṭṭhimāni maggaphalāni ca pāpuṇanto pariyosāne dasannampi
saṃyojanānaṃ khayante uppannattā sabbasaṃyojanakkhayasaṅkhātaṃ arahattaṃ

---------------------------------------------------------------------------------------------
page30.
Pāpuṇāti. Yasmā ca nibbānamāgamma sabbe saṃyojanā khīyanti
tasmā tampi sabbasaṃyojanakkhayameva. Evaṃ anupubbena nibbānasaṅkhātaṃ
sabbasaṃyojanakkhayaṃ pāpuṇātīti attho.
     Iti bhagavā amatamahānibbānena dhammadesanāya kūṭaṃ gahetvā
uttarampi saccāni pakāsetvā jātakaṃ samodhānesi. Saccapariyosāne
osaṭṭhaviriyo bhikkhu arahatte patiṭṭhahi. Tadā mātā mahāmāyā
ahosi, pitā suddhodano mahārājā ahosi, rajjaṃ gahetvā dinnahatthī 1-
ayaṃ osaṭṭhaviriyo bhikkhu, hatthissa pitā sāriputto, alīnacittakumāro
pana ahamevāti.
                   Alīnacittajātakaṃ chaṭṭhaṃ.
                     ------------
                       7 Guṇajātakaṃ
     yena kāmaṃ paṇāmetīti idaṃ satthā jetavane viharanto
ānandattherassa sāṭakasahassalābhaṃ ārabbha kathesi.
     Therassa kosalarañño antepure dhammavācanavatthuṃ heṭṭhā
mahāsālajātake āgatameva.
     Iti thero rañño antepure dhammaṃ vācento rañño
sahassagghanikānaṃ sāṭakānaṃ sahassaṃ āharayittha. Rājā tato pañca
sāṭakasatāni pañcannaṃ devisatānaṃ adāsi. Tā sabbāpi te sāṭake
@Footnote: 1 dāyakahatthī yuttataro.

---------------------------------------------------------------------------------------------
page31.
Yeva ṭhapetvā punadivase ānandattherassa datvā sayaṃ purāṇasāṭake
yeva pārupetvā rañño pātarāsupaṭṭhānaṃ agamaṃsu. Rājā mayā
tumhākaṃ sahassagghanikā sāṭakā dāpitā, kasmā tumhe te
apārupetvāva āgatāti pucchi. Deva te amhehi therassa dinnāti
āhaṃsu. Ānandattherena sabbe gahitāti. Āma devāti.
Sammāsambuddhena ticīvaraṃ anuññātaṃ, ānandatthero dussavāṇijjaṃ maññe
karissati, atibahū tena sāṭakā gahitāti therassa kujjhitvā bhuttapātarāso
vihāraṃ gantvā therassa pariveṇaṃ pavisitvā theraṃ vanditvā
nisinnova pucchi api nu bhante amhākaṃ ghare itthiyo tumhākaṃ
santike dhammaṃ suṇanti vā uggaṇhanti vāti. Āma mahārāja
gahetabbayuttakaṃ uggaṇhanti sotabbayuttakaṃ suṇantīti. Kiṃ tā suṇanti
yeva udāhu tumhākaṃ nivāsanaṃ vā pārupanaṃ vā dentīti. Āma
mahārāja tā ajja sahassagghanikāni pañca sāṭakasatāni adaṃsūti.
Tumhehi gahitāni bhanteti. Āma mahārājāti. Nanu bhante satthārā
ticīvarameva anuññātanti. Āma mahārāja bhagavatā ekassa bhikkhuno
ticīvarameva paribhogasīsena anuññātaṃ, paṭiggahaṇaṃ pana avāritaṃ, tasmā
mayāpi aññesaṃ jiṇṇacīvarakānaṃ dātuṃ te sāṭakā paṭiggahitāti. Te
pana bhikkhū tumhākaṃ santike sāṭake labhitvā porāṇacīvarāni kiṃ
karissantīti. Porāṇacīvaraṃ uttarāsaṅgaṃ karissantīti.
Porāṇauttarāsaṅgaṃ kiṃ karissantīti. Antaravāsakaṃ karissantīti.
Porāṇaantaravāsakaṃ kiṃ karissantīti. Paccattharaṇaṃ karissantīti.

---------------------------------------------------------------------------------------------
page32.
Porāṇapaccattharaṇaṃ kiṃ karissantīti. Bhūmattharaṇaṃ karissantīti.
Porāṇabhūmattharaṇaṃ kiṃ karissantīti. Pādapuñchanaṃ karissantīti.
Porāṇapādapuñchanaṃ kiṃ karissantīti. Mahārāja saddhādeyyaṃ nāma vinipātetuṃ na
labhati, tasmā porāṇapādapuñchanaṃ vāsiyā koṭṭetvā mattikāya pakkhipitvā
senāsanesu mattikālepanaṃ limpentīti 1- .  bhante tumhākaṃ dinnaṃ
yāva pādapuñchanāpi nassituṃ na labhati. Āma mahārāja amhākaṃ dinnampi
nassituṃ na labhati, paribhogameva hotīti. Rājā tuṭṭho somanassappatto
hutvā itarānipi gehe ṭhapitāni pañca sāṭakasatāni āharāpetvā
therassa datvā anumodanaṃ sutvā theraṃ vanditvā padakkhiṇaṃ katvā
pakkāmi. Thero paṭhamaladdhāni pañca sāṭakasatāni jiṇṇacīvarakānaṃ
adāsi. Therassa pana pañcasatamattā saddhivihārikā. Tesu eko
daharabhikkhu therassa bahūpakāro pariveṇaṃ sammajjati pānīyaparibhojanīyaṃ
upaṭṭhapeti dantakaṭṭhamukhodakanhānodakaṃ deti vaccakuṭijantāgharasenāsanāni
paṭijaggati hatthaparikammapādaparikammapiṭṭhiparikammādīni karoti. Thero
pacchāladdhāni pañca sāṭakasatāni ayameva bahūpakāroti yuttavasena
sabbānipi tasseva adāsi. Sopi sabbe te sāṭake bhājetvā attano
samānupajjhāyānaṃ adāsi. Evaṃ sabbepi te laddhasāṭakā bhikkhū sāṭake
chinditvā rajitvā kaṇikārapupphavaṇṇāni kāsāyāni nivāsetvā ca
pārupitvā ca satthāraṃ upasaṅkamitvā ekamantaṃ nisīditvā evamāhaṃsu
bhante sotāpannassa ariyasāvakassa mukholokanadānannāma atthīti. Na
@Footnote: 1 dassentītipi karissantītipi.

---------------------------------------------------------------------------------------------
page33.
Bhikkhave ariyasāvakānaṃ mukholokanadānaṃ nāma atthīti. Bhante amhākaṃ
upajjhāyena dhammabhaṇḍāgārikattherena sahassagghanikāni sāṭakāni
pañcasatāni ekasseva daharabhikkhuno dinnāni, so pana attanā laddhe
bhājetvā amhākaṃ adāsīti. Na bhikkhave ānando mukholokanena
bhikkhuno deti, so panassa bhikkhu bahūpakāro, tasmā attano
upakārakassa upakāravasena guṇavasena yuttavasena ca upakārakassa
nāma paccupakāro kātuṃ vaṭṭatīti kataññūkatavedibhāvena adāsi,
porāṇakapaṇḍitāpi hi attano upakārakānaññeva paccupakāraṃ
kariṃsūti vatvā tehi yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
sīho hutvā pabbataguhāyaṃ vasi. So ekadivasaṃ guhāya nikkhamitvā
pabbatamuddhani ṭhatvā pabbatapādaṃ olokesi. Taṃ pana pabbatapādaṃ
parikkhipitvā mahāsaro ahosi. Tassa ekasmiṃ unnataṭṭhāne
uparithaddhakaddamapiṭṭhe mudūni haritatiṇāni jāyiṃsu. Sasakādayo ceva
vilārasigālādayo ca sallahukamigā kaddamapiṭṭhake vicarantā tāni
khādanti. Taṃ divasampi eko migo tāni khādanto vicarati. Sīho
taṃ migaṃ gaṇhissāmīti pabbatamatthakā uppatitvā sīhavegena pakkhandi.
Migo maraṇabhayatajjito viravanto palāyi. Sīho vegaṃ sandhāretuṃ
asakkonto kalalapiṭṭhe patitvā osīditvā uggantuṃ asakkonto
cattāro pāde thambhe viya otāretvā sattāhaṃ nirāhāro aṭṭhāsi.
Atheko sigālo gocarapasuto taṃ disvā bhayena palāyi. Sīho

---------------------------------------------------------------------------------------------
page34.
Taṃ disvā pakkositvā bho sigāla mā palāyi, ahaṃ kalale laggo,
jīvitaṃ me dehīti āha. Sigālo tassa santikaṃ gantvā ahantaṃ
uddhareyyaṃ, uddhato pana maṃ khādeyyāsīti bhāyāmīti āha. Mā
bhāyi, nāhantaṃ khādissāmi ahaṃ pana te guṇaṃ karissāmi, ekenupāyena
maṃ uddharāhīti. Sigālo tasseva paṭiññaṃ gahetvā catunnampi
pādānaṃ samantā kalale apanetvā catunnampi pādānaṃ catasso mātikā
khanitvā udakaṃ abhimukhaṃ akāsi. Udakaṃ pavisitvā kalalaṃ mudukaṃ
akāsi. Tasmiṃ khaṇe sigālo sīhassa udarantaraṃ pavisitvā vāyāmaṃ
karohi sāmīti uccāsaddaṃ karonto sīsena udaraṃ pahari. Sīho
vegaṃ janetvā kalalā uddharitvā uggantvā pakkhanditvā thale
aṭṭhāsi. Sīho muhuttaṃ vissamitvā saraṃ oruyha kaddamaṃ dhovitvā
nahāyitvā darathaṃ paṭipassambhetvā ekaṃ mahisaṃ vadhitvā dāṭhāhi
ovijjhitvā maṃsaṃ ubbattetvā khāda sammāti sigālassa purato
ṭhapetvā tena khādite pacchā attanā khādi. Puna sigālo ekaṃ
maṃsapesiṃ ḍaṃsitvā gaṇhi. Idaṃ kimatthāya sammāti ca vutte
tumhākaṃ dāsī atthi, tassā bhāgaṃ bhavissatīti āha. Sīho gaṇhāti
vatvā sayampi sīhiyā atthāya maṃsaṃ gaṇhitvā ehi samma, amhākaṃ
pabbatamuddhani gantvā sakhiyā vasanaṭṭhānaṃ gamissāmāti vatvā tattha
gantvā maṃsaṃ khādāpetvā sigālañca sigāliñca assāsetvā ito
paṭṭhāya idāni ahaṃ tumhākaṃ 1- paṭijaggissāmīti attano vasanaṭṭhānaṃ
@Footnote: 1 tumhetipi.

---------------------------------------------------------------------------------------------
page35.
Netvā guhādvāre aññissā guhāya vasāpesi. Tato paṭṭhāya
gocarāya gacchanto sīhiñca sigāliñca ṭhapetvā sigālena saddhiṃ gantavā
nānāmige vadhitvā ubhopi tattheva maṃsaṃ khāditvā itarāsampi dvinnaṃ
āharitvā denti. Evaṃ kāle gacchante sīhī ca dve putte vijāyi,
sigālīpi dve putte. Te sabbepi samaggasaṃvāsaṃ vasiṃsu. Athekadivasaṃ
sīhiyā etadahosi ayaṃ sīho sigāliñca sigālapotake ca ativiya piyāyati,
kiṃ nūnimassa sigāliyā saddhiṃ santhavo atthi, tasmā evaṃ sinehaṃ karoti,
yannūnāhaṃ imaṃ pīḷetvā tajjetvā ito palāpeyyanti. Sā sīhassa
sigālaṃ gahetvā gocarāya gatakāle sigāliṃ pīḷesi tajjesi kiṃkāraṇā
imasmiṃ ṭhāne vasasi na palāyasīti. Puttāpissā sigālaputte tatheva
tajjiṃsu. Sigālī tamatthaṃ sigālassa kathetvā sīhassa vacanena etāya
katabhāvampi na jānāma, ciraṃ vasimhā, amhākaṃ vasanaṭṭhānameva gacchāmāti
āha. Sigālo tassā vacanaṃ sutvā sīhaṃ upasaṅkamitvā sāmi ciraṃ
amhehi tumhākaṃ santike vuṭṭhaṃ, aticiraṃ vasantā nāma appiyā honti,
amhākaṃ gocarāya pakkantakāle sīhī sigāliṃ viheṭhesi ismiṃ ṭhāne
kasmā vasatha na palāyathāti tajjesi, sīhapotakāpi sigālapotake
tajjenti, yo nāma yassa attano santike vāsaṃ na rocesi, 1- tena
so yāhīti nīharitabbova, viheṭhanaṃ kimatthiyanti vatvā paṭhamaṃ gāthamāha
         yena kāmaṃ paṇāmeti,      dhammo balavataṃ migi,
         unnadanti vijānāhi,       jātaṃ saraṇato bhayanti.
@Footnote: 1 rocetītipi.

---------------------------------------------------------------------------------------------
page36.
     Tattha yena kāmaṃ paṇāmeti, dhammo balavatanti balavā nāma
issaro attano sevakaṃ yena disābhāgena icchati tena disābhāgena
paṇāmeti nīharati, esa dhammo balavataṃ, ayaṃ issarānaṃ sabhāvo
paveṇidhammova, tasmā sace amhākaṃ vāsaṃ na rocetha ujukameva no
nīharatha, viheṭhanena ko atthoti dīpento evamāha. Migīti sīhaṃ
ālapati. So hi migarājatāya migo 1- assa atthīti migī.
Unnadantīti sīhameva ālapati. So hi unnatānaṃ dantānaṃ atthitāya
unnatā dantā assa atthīti unnadantī. Unnatadantītipi pāṭho
yeva. Vijānāhīti esa issarānaṃ dhammoti evaṃ jānāhi. Jātaṃ
saraṇato bhayanti amhākaṃ tumhe patiṭṭhaṭṭhena saraṇaṃ, tumhākaṃ yeva
santikā no bhayaṃ jātaṃ, tasmā attano vasanaṭṭhānameva gamissāmāti
dīpeti. Ayaṃ aparo nayo. Tava migī unnadantī mama puttadāraṃ
tajjentī. Yena kāmaṃ paṇāmetīti yeneva yenākārena icchati tena
paṇamati pavattati 2- viheṭhetipi palāpetipi, evaṃ tvaṃ vijānāhi. Tattha
kiṃ sakkā amhehi kātuṃ, dhammo balavataṃ esa balavantānaṃ sabhāvo,
idāni mayaṃ gamissāma, tasmā jātaṃ saraṇato bhayanti.
     Tassa vacanaṃ sutvā sīho sīhiṃ āha bhadde asukasmiṃ nāma
kāle mama gocaratthāya gantvā sattame divase iminā sigālena
imāya ca sigāliyā saddhiṃ āgatabhāvaṃ sarasīti. Āma sarāmīti.
Jānāsi pana mayhaṃ sattāhaṃ anāgamanassa kāraṇanti. Na jānāmi
@Footnote: 1 migātipi .   2 pavattetītipi.

---------------------------------------------------------------------------------------------
page37.
Sāmīti. Bhadde ahaṃ ekaṃ migaṃ gaṇhissāmīti gantvā virajjhitvā
kalale laggo tato nikkhamituṃ asakkonto sattāhaṃ nirāhāro aṭṭhāsi,
sohaṃ imaṃ sigālaṃ nissāya jīvitaṃ labhi, ayaṃ mama jīvitadāyako sahāyo,
mittadhamme ṭhātuṃ samattho hi mitto dubbalo nāma natthi, ito
paṭṭhāya mayhaṃ sahāyassa ca sahāyikāya ca puttakānañca evarūpaṃ
avamānaṃ mā akāsīti vatvā sīho dutiyaṃ gāthamāha
         api cepi dubbalo mitto     mittadhammesu tiṭṭhati
         so ñātako ca bandhu ca      so mitto so ca me sakhā,
         dāṭhini mātimaññivho 1-,    sigālo mama pāṇadoti.
     Tattha api cepīti eko apisaddo anuggahattho eko
sambhāvanattho. Tatrāyaṃ yojanā. Dubbalopi ce mitto mittadhammesu
api tiṭṭhati sace ṭhātuṃ sakkoti so ñātako ca bandhu ca so mettacittatāya
mitto so ca sahāyaṭṭhena sakhā. Dāṭhini mātimaññivhoti
bhadde dāṭhini samma sīhi mā mayhaṃ sahāyaṃ vā sahāyiṃ vā
atimaññi, ayaṃ hi sigālo mama pāṇadoti.
     Sā sīhassa vacanaṃ sutvā sigālaṃ khamāpetvā tato paṭṭhāya
saputtāya tāya saddhiṃ samaggasaṃvāsaṃ vasi. Sīhapotakāpi sigālapotakehi
saddhiṃ kīḷamānā sammodamānānaṃ mātāpitūnaṃ atikkantakālepi
mittabhāvaṃ abhinditvā sammodamānā vasiṃsu. Tesaṃ kira
sattakulaparivaṭṭe abhijjamānā mettī 2- agamāsi.
@Footnote: 1 mātimaññitthotipi, mātimañhivotipi .   2 mettintipi.

---------------------------------------------------------------------------------------------
page38.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne keci sotāpannā keci sakadāgāmino
keci anāgāmino keci arahantā ahesuṃ. Tadā sigālo ānando
ahosi, sīho pana ahamevāti.
                     Guṇajātakaṃ sattamaṃ.
                      -----------
                       8 Suhanujātakaṃ
     nayidaṃ visamasīlenāti idaṃ satthā jetavane viharanto dve
caṇḍabhikkhū ārabbha kathesi.
     Tasmiṃ hi samaye jetavanepi eko bhikkhu caṇḍo ahosi pharuso
sāhasiko. Janapade hi eko bhikkhu caṇḍo ahosi. Athekadivasaṃ
jānapado bhikkhu kenacideva karaṇīyena jetavanaṃ agamāsi. Sāmaṇerā
ca daharabhikkhū ca tassa caṇḍabhāvaṃ jānanti. Tesaṃ dvinnaṃ caṇḍānaṃ
kalahaṃ passissāmāti kutuhalena taṃ bhikkhuṃ jetavanavāsikassa pariveṇaṃ
pahiṇiṃsu. Te ubhopi caṇḍā aññamaññaṃ disvāva samaggā
piyasaṃvāsaṃ vasiṃsu  sammodiṃsu hatthapādapiṭṭhisambāhanādīni akaṃsu.
Dhammasabhāyaṃ bhikkhū kathaṃ samuṭṭhāpesuṃ āvuso dve caṇḍā bhikkhū
aññesaṃ upari caṇḍā pharusā sāhasikā, aññamaññaṃ pana ubhopi
te samaggā sammodamānā piyasaṃvāsā jātāti. Satthā āgantvā
kāyanuttha bhikkhave etarahi kathāya sannisinnāti pucchitvā imāya

---------------------------------------------------------------------------------------------
page39.
Nāmāti vutte na bhikkhave idāneva pubbepete aññesaṃ caṇḍā
pharusā sāhasikā aññamaññaṃ pana disvā samaggā sammodamānā
piyasaṃvāsā ca ahesunti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tassa sabbatthasādhako atthadhammānusāsako amacco ahosi. So
pana rājā thokaṃ dhanalobhapakatiko. Tassa mahāsoṇo nāma kūṭaasso
atthi. Atha uttarāpathakā vāṇijā 1- pañcaassasatāni ānesuṃ.
Amaccā assānaṃ āgatabhāvaṃ rañño ārocesuṃ. Tato pubbe pana
bodhisatto asse agghāpetvā mūle aparihāpetvā dāpesi.
Rājā taṃ aparihāyamānaṃ disvā aññaṃ amaccaṃ pakkositvā tāta
asse agghāpehi, agghāpento ca paṭhamaṃ mahāsoṇaṃ yathā tesaṃ
assānaṃ antaraṃ pavisati tathā vissajjetvā asse ḍaṃsāpetvā
vaṇite kārāpetvā dubbalakāle mūlaṃ hāpetvā agghāpeyyāsīti
āha. So sādhūti sampaṭicchitvā tathā akāsi. Assavāṇijā
anattamanā hutvā tena katakiriyampi bodhisattassa ārocesuṃ.
Bodhisatto kiṃ pana tumhākaṃ nagare kūṭaasso natthīti pucchi. Atthi
sāmi suhanu nāma kūṭaasso caṇḍo pharusoti. Tena hi puna
āgacchantā taṃ assaṃ āneyyāthāti. Te sādhūti paṭisuṇitvā
puna āgacchantā taṃ kūṭassaṃ gāhāpetvā āgacchiṃsu. Rājā
assavāṇijā āgatāti sutvā sīhapañjaraṃ ugghāṭetvā asse
@Footnote: 1 assabāṇijātipi.

---------------------------------------------------------------------------------------------
page40.
Oloketvā mahāsoṇaṃ vissajjāpesi. Assavāṇijāpi mahāsoṇaṃ
āgacchantaṃ disvā suhanuṃ vissajjesuṃ. Te aññamaññaṃ patvā
sarīrāni lehantā sammodamānā aṭṭhaṃsu. Rājā bodhisattaṃ pucchi
passasi, ime dve kūṭassā aññesaṃ caṇḍā pharusā sāhasikā
aññe asse ḍaṃsitvā gelaññaṃ pāpesuṃ, idāni aññamaññaṃ pana
sarīraṃ lehantā sammodamānā aṭṭhaṃsu, kinnāmetanti. Bodhisatto
na ime mahārāja visamasīlā samasīlā samadhātukā eteti vatvā
dve gāthā abhāsi
         nayidaṃ visamasīlena        soṇena suhanū saha,
         suhanupi tādiso yeva     yo soṇassa sagocaro,
         pakkhandinā pagabbhena     niccaṃ sandānakhādinā
         sameti pāpaṃ pāpena     sameti asatāsatanti 1-.
     Tattha nayidaṃ visamasīlena soṇena suhanū sahāti yaṃ idaṃ
suhanukūṭasso soṇena saddhiṃ samaṃ 2- karoti, idaṃ na attano
visamasīlena. Atha kho attano samasīleneva saddhiṃ karoti, ubhopi hete
attano anācāratāya dussīlatāya samasīlā samadhātukā. Suhanupi
tādisoyevāti yādiso hi soṇo suhanupi tādiso yeva. Yo
soṇassa sagocaroti soṇo yaṃgocaro so taṃgocaro yeva. Yatheva
hi soṇo assagocaro asse ḍaṃsento carati tathā suhanupi.
Iminā nesaṃ samānagocarataṃ dasseti. Te pana anācāragocare
@Footnote: 1 asatā asantipi .   2 pemantipi.

---------------------------------------------------------------------------------------------
page41.
Ekato katvā dassetuṃ pakkhandināti ādi vuttaṃ. Tattha pakkhandināti
assānaṃ upari pakkhandanasīlena pakkhandanagocarena. Pagabbhenāti
kāyapāgabbhiyādisamannāgatena dussīlena. Niccaṃ sandānakhādināti
attano bandhanayottaṃ khādanasīlena khādanagocarena ca. Sameti pāpaṃ
pāpenāti etesu aññatarena saddhiṃ aññatarassa pāpaṃ dussīlyaṃ
sameti. Asatāsatanti etesu aññatarena asatā anācāragocarasampannena
saha itarassa asatassa 1- asādhukammaṃ sameti gūthādīni
viya gūthādīhi ekato saṃsandati sadisaṃ nibbisesameva hotīti.
     Evaṃ vatvā pana bodhisatto mahārāja raññā nāma na
atiluddhena bhavitabbaṃ, parassa santakaṃ nāma nāsetuṃ na vaṭṭatīti
rājānaṃ ovaditvā asse agghāpetvā bhūtamūlaṃ dāpesi.
Assavāṇijā yathāsabhāvameva mūlaṃ labhitvā haṭṭhatuṭṭhā agamaṃsu. Rājāpi
bodhisattassa ovāde ṭhatvā yathākammaṃ gato.
     Satthā imaṃ dhammadesanaṃ āharitvā jātakaṃ samodhānesi.
Tadā dve assā ime dve duṭṭhabhikkhū ahesuṃ, rājā ānando,
paṇḍitāmacco pana ahamevāti.
                    Suhanujātakaṃ aṭṭhamaṃ.
@Footnote: 1 asantipi.

---------------------------------------------------------------------------------------------
page42.
                       9 Morajātakaṃ
     udetayañcakkhumā ekarājāti idaṃ satthā jetavane viharanto
ukkaṇṭhitabhikkhuṃ ārabbha kathesi.
     So pana bhikkhūhi satthu santikaṃ nīto saccaṃ kira tvaṃ bhikkhu
ukkaṇṭhitoti vutte saccaṃ bhanteti vatvā kiṃ disvāti vutte ekaṃ
alaṅkatapaṭiyattasarīraṃ mātugāmaṃ oloketvāti āha. Atha naṃ
satthā bhikkhu mātugāmo nāma kasmā tumhādisānaṃ cittaṃ nāluḷessati,
porāṇakapaṇḍitānampi hi mātugāmasaddaṃ sutvā satta vassasatāni
asamudāciṇṇakilesā okāsaṃ labhitvā khaṇeneva samudācariṃsu, visuddhāpi
sattā saṅkilissanti uttamayasasamaṅginopi anayabyasanaṃ 1- pāpuṇanti,
pageva aparisuddhāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
morayoniyaṃ paṭisandhiṃ gahetvā aṇḍakālepi kaṇikāramakulavaṇṇaaṇḍakoso
hutvā aṇḍaṃ bhinditvā nikkhanto suvaṇṇavaṇṇo ahosi
dassanīyo pāsādiko pakkhānaṃ antare surattarājīhi virājito.
So attano jīvitaṃ anurakkhanto tisso pabbatarājiyo atikkamma
catutthāya pabbatarājiyā ekasmiṃ daṇḍakahiraññapabbatatale vāsaṃ
kappeti. So pabhātāya rattiyā pabbatamatthake nisinnova suriyaṃ
uggacchantaṃ oloketvā attano gocarabhūmiyaṃ rakkhāvaraṇatthāya
@Footnote: 1 āyasakyantipi.

---------------------------------------------------------------------------------------------
page43.
Brahmamantaṃ bandhanto udetayanti ādimāha
                 udetayañcakkhumā ekarājā
                 harissavaṇṇo paṭhavippabhāso,
                 taṃ taṃ namassāmi harissavaṇṇaṃ paṭhavippabhāsaṃ,
                 tayajja guttā viharemu divasanti.
     Tattha udetīti pācīnalokadhātuto uggacchati. Cakkhumāti
sakalacakkavāḷavāsīnaṃ andhakāraṃ vadhitvā cakkhupaṭilābhakaraṇena yantena tesaṃ
dinnaṃ cakkhu tena cakkhumā. Ekarājāti sakalacakkavāḷe ālokakarānaṃ
antare seṭṭhavisiṭṭhaṭṭhena ekarājā. Harissavaṇṇoti harissamānavaṇṇo
suvaṇṇavaṇṇoti attho. Paṭhavippabhāsoti paṭhaviobhāso.
Taṃ taṃ namassāmīti tasmā taṃ evarūpaṃ bhavantaṃ namassāmi vandāmi.
Tayajja guttā viharemu divasanti tayā ajja rakkhitagopitā hutvā
imaṃ divasaṃ catuiriyāpathavihārena sukhaṃ vihareyyāma.
     Evaṃ bodhisatto imāya gāthāya suriyaṃ namassitvā dutiyagāthāya
atīte parinibbute buddhe ceva buddhaguṇe ca namassati
              ye brāhmaṇā vedagu sabbadhamme
              te me namo te ca maṃ pālayantu,
              namatthu buddhānaṃ, namatthu bodhiyā,
              namo vimuttānaṃ, namo vimuttiyā,
              imaṃ so parittaṃ katvā moro carati esanāti.
     Tattha ye brāhmaṇāti ye bāhitapāpā visuddhibrāhmaṇā.

---------------------------------------------------------------------------------------------
page44.
Vedagūti vedānaṃ pāraṃ gatāti vedagū. Vedehi pāraṃ gatātipi
vedagū. Idha pana sabbe saṅkhatāsaṅkhate dhamme vidite pākaṭe
katvā gatā tiṇṇaṃ mārānaṃ matthakaṃ bhinditvā dasasahassīlokadhātuṃ
unnādetvā bodhitale sammāsambodhiṃ patvā saṃsārapāraṃ atikkantāti
attho. Te me namoti te mama imaṃ namakāraṃ paṭicchantu.
Te ca maṃ pālayantūti evaṃ mayā namassitā ca te bhagavanto
maṃ pālayantu rakkhantu gopentu. Namatthu buddhānaṃ, namatthu
bodhiyā, namo vimuttānaṃ, namo vimuttiyāti ayaṃ mama namakāro
atītānaṃ parinibbutānaṃ buddhānaṃ atthu. Tesaññeva catūsu maggesu
catūsu phalesu ñāṇasaṅkhātāya bodhiyā atthu. Tathā tesaññeva
arahattaphalavimuttiyā vimuttānaṃ atthu. Yā ca nesaṃ tadaṅgavimutti
vikkhambhanavimutti samucchedavimutti paṭipassaddhivimutti nissaraṇavimuttīti
pañcavidhā vimutti, tassā nesaṃ pañcavimuttiyāpi ayaṃ mayhaṃ namakāro
atthūti. Imaṃ so parittaṃ katvā moro carati esanāti idaṃ pana
padadvayaṃ satthā abhisambuddho hutvā āha. Tassattho bhikkhave
so moro imaṃ parittaṃ imaṃ rakkhaṃ katvā attano gocarabhūmiyaṃ
pupphaphalādīnaṃ atthāya nānappakārāya esanāya carati.
     Evaṃ divasaṃ caritvā sāyaṃ pabbatamatthake nisīditvā aṭṭhaṃgacchantaṃ
suriyaṃ oloketvā buddhaguṇe āvajjetvā nivāsanaṭṭhāne
rakkhāvaraṇatthāya puna brahmamantaṃ bandhanto apetayanti ādimāha

---------------------------------------------------------------------------------------------
page45.
              Apetayañcakkhumā ekarājā
              harissavaṇṇo paṭhavippabhāso,
              taṃ taṃ namassāmi harissavaṇṇaṃ paṭhavippabhāsaṃ,
              tayajja guttā viharemu rattiṃ,
              ye brāhmaṇā vedagu sabbadhamme
              te me namo te ca maṃ pālayantu,
              namatthu buddhānaṃ, namatthu bodhiyā,
              namo vimuttānaṃ, namo vimuttiyā,
              imaṃ so parittaṃ katvā moro vāsamakappayīti.
     Tattha apetīti apayāti aṭṭhaṃgacchati. Imaṃ so parittaṃ katvā
moro vāsamakappayīti idampi abhisambuddho hutvā āha. Tassattho
bhikkhave so moro imaṃ parittaṃ imaṃ rakkhaṃ katvā nivāsanaṭṭhāne
vāsaṃ kappayittha, tassa rattiṃ vā divā vā imassa parittassānubhāvena
neva bhayaṃ na lomahaṃso ahosi.
     Atheko bārāṇasiyā avidūre nesādagāmavāsī nesādo
himavantappadese vicaranto tasmiṃ daṇḍakahiraññapabbatamatthake nisinnaṃ
bodhisattaṃ disvā āgantvā puttassa ārocesi. Athekadivasaṃ
khemā nāma bārāṇasīrañño devī supinena suvaṇṇavaṇṇaṃ moraṃ
dhammaṃ desentaṃ disvā pabujjhitakāle rañño ārocesi ahaṃ deva
suvaṇṇavaṇṇassa morassa dhammaṃ sotukāmāti. Rājā amacce
pucchi. Amaccā brāhmaṇā jānissantīti āhaṃsu. Brāhmaṇā

---------------------------------------------------------------------------------------------
page46.
Sutvā suvaṇṇavaṇṇā morā hontīti vatvā kattha hontīti
vutte nesādā jānissantīti āhaṃsu. Rājā nesāde sannipātāpetvā
pucchi. Atha so nesādaputto āma mahārāja daṇḍakahiraññapabbato
nāma atthi, tattha suvaṇṇavaṇṇo, moro vasatīti.
Tena hi taṃ moraṃ amāretvā bandhitvā va ānehīti. Nesādo
gantvā tassa gocarabhūmiyaṃ pāsaṃ oḍḍesi. Morena akkantaṭṭhānepi
pāso na sañcarati. Nesādo taṃ gaṇhituṃ asakkonto satta
vassāni vicaritvā tattheva kālamakāsi. Devīpi khemā patthanaṃ
alabhamānā kālamakāsi. Rājā moraṃ nissāya devī kālamakāsīti
kujjhitvā himavantappadese daṇḍakahiraññapabbato nāma atthi, tattha
suvaṇṇavaṇṇo moro vasati, ye tassa maṃsaṃ khādanti te ajarā
amarā dīghāyukā hontīti suvaṇṇapaṭṭe akkharaṃ likhāpetvā
suvaṇṇapaṭṭaṃ suvaṇṇamañjusāya nikkhipāpesi. Tasmiṃ kālakate añño
rājā rajjaṃ patvā suvaṇṇapaṭaṭaṃ vācetvā ajaro amaro bhavissāmīti
aññaṃ nesādaṃ pesesi. Sopi tattha gantvā bodhisattaṃ gahetuṃ
asakkonto tattheva kālamakāsi. Eteneva niyāmena cha
rājaparivattā gatā. Atha sattamo rājā rajjaṃ patvā ekaṃ nesādaṃ
pahiṇi. So gantvā bodhisattena akkantaṭṭhānepi pāsassa
asañcaraṇabhāvaṃ attano parittaṃ katvā gocarabhūmigamanabhāvañcassa
ñatvā paccantaṃ otaritvā ekaṃ moriṃ gahetvā yathā hatthatālasaddena
naccati accharasaddena ca vassati, evaṃ susikkhitaṃ sikkhāpetvā

---------------------------------------------------------------------------------------------
page47.
Taṃ ādāya gantvā morena paritte akate pāto yeva pāsayaṭṭhiyo
ropetvā pāsaṃ oḍḍetvā moriṃ vassāpesi. Moro
visabhāgamātugāmasaddaṃ sutvā kilesāturo hutvā parittaṃ kātuṃ asakkuṇitvā
vegena gantvā pāse bajjhi. Atha naṃ nesādo gahetvā gantvā
bārāṇasīrañño adāsi. Rājā tassa rūpasampattiṃ disvā
tuṭṭhamānaso āsanaṃ dāpesi. Bodhisatto paññattāsane nisīditvā
mahārāja kasmā maṃ gaṇhāpesīti pucchi. Ye kira tava maṃsaṃ
khādanti te ajarā amarā honti, tasmāhaṃ tava maṃsaṃ khāditvā
ajaro amaro hotukāmo taṃ gāhāpesinti. Mahārāja mama tāva
maṃsaṃ khādantā ajarāmarā honti, ahaṃ pana marissāmīti. Āma
marissasīti. Mahārāja mayi marante mama maṃsameva khāditvā kinti
katvā na marissantīti. Tvaṃ suvaṇṇavaṇṇo tasmā kira tava
maṃsāni khāditvā ajarāmarā bhavissantīti. Mahārāja ahaṃ na
akāraṇā suvaṇṇavaṇṇo jāto, pubbe panāhaṃ imasmiṃ yeva
nagare cakkavattirājā hutvā sayampi pañcasīlāni rakkhiṃ, sakalacakkavāḷavāsinopi
rakkhāpesiṃ, svāhaṃ kālaṃ katvā tāvatiṃsabhavane nibbatto,
tattha yāvatāyukaṃ ṭhatvā tato cuto aññassekassa akusalassa
nissandena morayoniyaṃ nibbattitvā porāṇakapañcasīlānubhāvena
suvaṇṇavaṇṇo `jātoti. Tvaṃ cakkavattirājā hutvā sīlaṃ rakkhitvā
sīlaphalena suvaṇṇavaṇṇo jātoti kathesi kathamidaṃ amhehi saddhātabbaṃ,
atthi koci sakkhīti. Atthi mahārājāti. Ko nāmāti.

---------------------------------------------------------------------------------------------
page48.
Mahārāja ahaṃ cakkavattikāle sattaratanamaye rathe nisīditvā ākāse
vicariṃ, so me ratho maṅgalapokkharaṇiyā antobhūmiyaṃ nidahāpito,
taṃ maṅgalapokkharaṇito ukkhipāpehi, so me sakkhī bhavissatīti.
Rājā sādhūti paṭisuṇitvā pokkharaṇito udakaṃ nīharāpetvā rathaṃ
nīharāpetvā bodhisattassa vacanaṃ saddahi. Bodhisatto mahārāja
ṭhapetvā amatamahānibbānaṃ avasesā sabbe saṅkhatadhammā hutvā
abhāvato 1- aniccā khayavayadhammā yevāti rañño dhammaṃ desetvā
rājānaṃ pañcasu sīlesu patiṭṭhāpesi. Rājāpi pasanno bodhisattaṃ
rajjena pūjetvā mahantaṃ sakkāraṃ akāsi. So rajjaṃ tasseva
paṭidatvā katipāhaṃ vasitvā appamatto hohi mahārājāti ovaditvā
ākāse uppatitvā daṇḍakahiraññapabbatameva agamāsi. Rājāpi
bodhisattassa ovāde ṭhito dānādīni puññāni katvā yathākammaṃ
gato.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne ukkaṇṭhitabhikkhu arahatte patiṭṭhahi.
Tadā rājā ānando ahosi, suvaṇṇamoro pana ahamevāti.
                     Morajātakaṃ navamaṃ.
@Footnote: 1 abhāvinotipi

---------------------------------------------------------------------------------------------
page49.
                      10 Vinīlakajātakaṃ
     evameva nūna rājānanti idaṃ satthā veḷuvane viharanto
devadattassa sugatālayaṃ ārabbha kathesi.
     Devadatte hi gayāsīsaṃ āgatānaṃ dvinnaṃ aggasāvakānaṃ sugatālayaṃ
dassetvā nipanne ubhopi therā dhammaṃ desetvā attano nissitake
ādāya veḷuvanaṃ āgamiṃsu. Te satthārā sāriputta devadatto
tumhe disvā kiṃ akāsīti puṭṭhā bhante sugatālayaṃ dassetvā
mahāvināsaṃ pāpuṇīti ārocesuṃ. Satthā na kho sāriputta devadatto
idāneva mama anukiriyaṃ karonto mahāvināsaṃ pāpuṇi, pubbepi
patto yevāti vatvā therena yācito atītaṃ āhari.
     Atīte videharaṭṭhe mithilāyaṃ videhe rajjaṃ kārente bodhisatto
tassa aggamahesiyā kucchismiṃ nibbatto vayappatto takkasilāyaṃ
sabbasippāni uggaṇhitvā pitu accayena rajje patiṭṭhāsi. Tadā
ekassa suvaṇṇarājahaṃsassa gocarabhūmiyaṃ kākiyā saddhiṃ saṃvāso ahosi.
Sā puttaṃ vijāyi. So neva mātu paṭirūpako ahosi na pitu.
Athassa vinīlakadhātukattā vinīlakotveva nāmaṃ akaṃsu. Haṃsarājā abhiṇhaṃ
gantvā puttaṃ passati. Apare panassa dve haṃsapotakā puttā
ahesuṃ. Te pitaraṃ abhiṇhaṃ manussapathaṃ gacchantaṃ disvā pucchiṃsu
tāta tumhe kasmā abhiṇhaṃ manussapathaṃ gacchathāti. Tāta ekāya

---------------------------------------------------------------------------------------------
page50.
Me kākiyā saddhiṃ saṃvāsamanvāya eko putto jāto, vinīlakotissa
nāmaṃ, tamahaṃ daṭṭhuṃ gacchāmīti. Kahaṃ panete vasantīti. Videharaṭṭhe
mithilāyaṃ avidūre amukasmiṃ nāma ṭhāne ekasmiṃ tālagge vasantīti.
Tāta mayaṃ gantvā ānessāmāti āhaṃsu. Tāta manussapatho nāma
sāsaṅko sappaṭibhayo, tumhe mā gacchatha, mayaṃ gantvā taṃ
ānessāmāti āha. Dve haṃsapotakā pitu vacanaṃ anādayitvā pitarā
ācikkhitasaññāya tattha gantvā  taṃ vinīlakaṃ ekasmiṃ daṇḍake
nisīdāpetvā mukhatuṇḍakena daṇḍakakoṭiyaṃ ḍaṃsitvā mithilanagaramatthakena
pāyiṃsu. Tasmiṃ khaṇe videharājā sabbasetacatusindhavayuttarathavare
nisīditvā nagaraṃ padakkhiṇaṃ karoti. Vinīlako taṃ disvā cintesi
mayhaṃ videharaññā saddhiṃ kiṃ nānākaraṇaṃ, eso catusindhavayutte
rathe nisīditvā nagaraṃ anusañcarati, ahaṃ pana haṃsayutte rathe nisīditvā
gacchāmīti. So ākāsena gacchanto paṭhamaṃ gāthamāha
         evameva nūna rājānaṃ       vedehaṃ mithilaggahaṃ
         assā vahanti ājaññā      yathā haṃsā vinīlakanti.
     Tattha evamevāti evameva. Nūnāti parivitakke nipāto ekaṃsepi
vattatiyeva. Vedehanti videharaṭṭhissaraṃ. Mithilaggahanti mithilaggehaṃ
mithilāya gharaṃ pariggahetvā vasamānanti attho. Ājaññāti
kāraṇākāraṇaṃ jānanakā. Yathā haṃsā vinīlakanti yathā ime
haṃsā maṃ vinīlakaṃ vahanti evameva vahantīti.
     Haṃsapotakā tassa vacanaṃ sutvā kujjhitvā idheva naṃ pātetvā

---------------------------------------------------------------------------------------------
page51.
Gamissāmāti cittaṃ uppādetvāpi evaṃ katepi pitā no kiṃ vakkhatīti
garahabhayena pitu santikaṃ netvā tena katakiriyaṃ pitu ācikkhiṃsu.
Atha naṃ pitā kujjhitvā kiṃ tvaṃ mama puttehi adhikatarosi yo mama
putte abhibhavitvā rathe yuttasindhave viya karosi, attano pamāṇaṃ
na jānāsi, imaṃ ṭhānaṃ tava agocaro, attano mātu vasanaṭṭhānameva
gacchāhīti tajjetvā dutiyaṃ gāthamāha
         vinīla duggaṃ bhajasi,      abhūmiṃ tāta sevasi,
         gāmantakāni sevassu    etaṃ mātālayantuvanti.
     Tattha vinīlāti taṃ nāmena ālapati. Duggaṃ bhajasīti imesaṃ
vasanaṃ giriduggaṃ bhajasi. Abhūmiṃ tāta sevasīti tāta girivisamaṃ nāma
tava abhūmiṃ taṃ sevasi upagacchasi. Etaṃ mātālayantuvanti etaṃ
gāmantaṃ ukkāraṭṭhānaṃ āmakasusānaṭṭhānañca tava mātu ālayaṃ gehaṃ
vasanaṭṭhānaṃ, tattha gacchāti.
     Evantaṃ tajjetvā gacchatha naṃ mithilanagarassa ukkārabhūmiyaññeva
otāretvā ethāti putte āṇāpesi. Te tathā akaṃsu.
     Satthā imaṃ dhammadesanaṃ āharitvā jātakaṃ samodhānesi. Tadā
vinīlako devadatto ahosi, dve haṃsapotakā dve aggasāvakā, pitā
ānando, videharājā pana ahamevāti.
                    Vinīlakajātakaṃ dasamaṃ.
                    Daḷhavaggo paṭhamo.
                      ----------

---------------------------------------------------------------------------------------------
page52.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page53.
                    2 Santhavavaggavaṇṇanā
                      ----------
                  1 indasamānagottajātakaṃ.
     Na santhavaṃ kāpurisena kayirāti idaṃ satthā jetavane viharanto
ekaṃ dubbacabhikkhuṃ ārabbha kathesi.
     Tassa vatthu navakanipāte gijjhajātake āvibhavissati.
     Satthā pana taṃ bhikkhuṃ pubbepi tvaṃ bhikkhu dubbacatāya paṇḍitānaṃ
vacanaṃ akatvā mattahatthapādasañcuṇṇitoti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
brāhmaṇakule nibbattitvā vuḍḍhippatto gharāvāsaṃ pahāya isipabbajjaṃ
pabbajitvā pañcannaṃ isisatānaṃ gaṇasatthā hutvā himavantappadese
vāsaṃ kappesi. Tadā tesu tāpasesu indasamānagotto nāma
tāpaso ahosi dubbaco anovādako. So ekaṃ hatthipotakaṃ posesi.
Bodhisatto sutvā taṃ pakkositvā saccaṃ kira tvaṃ hatthipotakaṃ
posesīti. Saccaṃ ācariya ahaṃ matamātikaṃ ekahatthipotakaṃ posemīti.
Hatthino nāma vuḍḍhippattā posakaṃ yeva mārenti, mā taṃ posehīti.
Tena vinā vattituṃ na sakkomi ācariyāti. Tena hi paññāyissasīti.
So tena posiyamāno aparabhāge mahāsarīro ahosi.
Athekasmiṃ kāle te isayo vanamūlaphalāphalatthāya dūraṃ gantvā tattheva

---------------------------------------------------------------------------------------------
page54.
Katipāhaṃ vasiṃsu. Hatthīpi aggadakkhiṇavāte pabhinnamado hutvā
tassa paṇṇasālaṃ viddhaṃsitvā pāniyaghaṭaṃ bhinditvā pāsāṇaphalakaṃ
khapitvā ālambanaphalakaṃ luñcitvā taṃ tāpasaṃ māretvā gamissāmīti
ekaṃ gahaṇaṭṭhānaṃ pavisitvā āgamanamaggaṃ olokento aṭṭhāsi.
Indasamānagotto tassa gocaraṃ gahetvā sabbesaṃ pūratova āgacchanto
taṃ disvā pakatisaññāyevassa santikaṃ agamāsi. Atha naṃ so
hatthī gahaṇaṭṭhānā nikkhamitvā soṇḍāya parāmasitvā bhūmiyaṃ
pātetvā sīsaṃ pādena akkamitvā jīvitakkhayaṃ pāpetvā madditvā
koñcanādaṃ katvā araññaṃ pāvisi. Sesā tāpasā taṃ pavuttiṃ
bodhisattassa ārocesuṃ. Bodhisatto kāpurisena saddhiṃ saṃsaggo na
kātabboti vatvā imaṃ gāthamāha
               na santhavaṃ kāpurisena kayirā
               ariyonariyena pajānamatthaṃ
               cirānuvuṭṭhopi karoti pāpaṃ
               gajo yathā indasamānagottaṃ,
               yadeva jaññā sadiso mamanti
               sīlena paññāya sutena cāpi
               teneva mettiṃ kayirātha saddhiṃ,
               sukho have sappurisena saṅgamoti.
     Tattha na santhavaṃ kāpurisena kayirāti kucchitena kodhanapurisena
saddhiṃ taṇhāsanthavaṃ vā mittasanthavaṃ vā na kayirātha. Ariyonariyena

---------------------------------------------------------------------------------------------
page55.
Pajānamatthanti ariyoti cattāro ariyā ācāraariyo liṅgaariyo
dassanaariyo paṭivedhaariyoti. Tesu ācāraariyo idha adhippeto.
So pajānamatthaṃ atthaṃ jānanto atthānatthakusalo ācāre ṭhito
ariyapuggalo anariyena nillajjena dussīlena saddhiṃ taṇhāsanthavaṃ
vā mittasanthavaṃ vā na kareyyāti attho. Kiṃkāraṇā.
Cīrānuvuṭṭhopi karoti pāpanti yasmā anariyo ciraṃ ekato anuvuṭṭhopi
taṃ ekato nivāsaṃ agaṇetvā karoti pāpaṃ pāpakaṃ kammaṃ karoti
yeva. Yathā kiṃ. Gajo yathā indasamānagottanti yathā so
gajo indasamānagottaṃ mārento pāpaṃ akāsīti attho. Yadeva
paññā sadiso mamanti ādīsu yadeva puggalaṃ ayaṃ mama sīlādīhi
sadisoti jāneyya teneva saddhiṃ mettiṃ kayirātha, sappurisena saddhiṃ
samāgamo sukho va hotīti.
     Evaṃ bodhisatto anovādakena nāma na bhavitabbaṃ, susikkhitena
bhavituṃ vaṭṭatīti isigaṇaṃ ovaditvā indasamānagottassa sarīrakiccaṃ
kāretvā brahmavihāre bhāvetvā brahmalokūpago ahosi.
     Satthā imaṃ dhammadesanaṃ āharitvā jātakaṃ samodhānesi.
Tadā indasamānagotto ayaṃ dubbaco bhikkhu ahosi, gaṇasatthā
pana ahamevāti.
                 Indasamānagottajātakaṃ paṭhamaṃ.
                    ---------------

---------------------------------------------------------------------------------------------
page56.
                      2 Santhavajātakaṃ
     na santhavasmā paramatthi pāpiyoti idaṃ satthā jetavane
viharanto aggijuhanaṃ ārabbha kathesi.
     Vatthu heṭṭhā naṅguṭṭhajātake kathitasadisameva.
     Bhikkhū te aggiṃ  juhante disvā bhante jaṭilā nānappakāraṃ
micchātapaṃ karonti, atthi nu kho ettha vuḍḍhīti bhagavantaṃ pucchiṃsu.
Na bhikkhave ettha kāci vuḍḍhi nāma atthi, porāṇakapaṇḍitāpi
aggijuhanena vuḍḍhi atthīti saññāya ciraṃ aggiṃ juhitvā tasmiṃ
kamme avuḍḍhimeva disvā aggiṃ udakena nibbāpetvā sākhādīni
pothetvā puna nivattitvāpi taṃ na olokesunti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
brāhmaṇakule nibbatti. Mātāpitaro tassa jātaggiṃ gahetvā
taṃ soḷasavassuddesikaṃ āhaṃsu kintāta jātagagiṃ gahetvā araññe
aggiṃ paricarissasi udānu tayo vede uggaṇhitvā kuṭumbaṃ saṇṭhapetvā
gharāvāsaṃ vasissasīti. So na me gharāvāsena attho, araññe aggiṃ
paricaritvā brahmalokaparāyano bhavissāmīti jātaggiṃ gahetvā
mātāpitaro vanditvā araññe pavisitvā paṇṇasālāya vāsaṃ kappetvā
aggiṃ paricari. So ekadivasaṃ nimantanaṭṭhānaṃ gantvā sappinā
pāyāsaṃ labhitvā imaṃ pāyāsaṃ mahābrahmuno dassāmīti 1- taṃ pāyāsaṃ
@Footnote: 1 yajissāmītītipi.

---------------------------------------------------------------------------------------------
page57.
Āharitvā aggiṃ saritvā aggiṃ pūjayitvā aggiṃ tāva bhagavantaṃ
sappiyuttaṃ pāyāsaṃ pāyemīti pāyāsaṃ aggimhi pakkhipi. Bahusinehe
pāyāse aggimhi pakkhitamatte yeva aggi jalitvā accuggatāni
acchīhi paṇṇasālaṃ jhāpesi. Brāhmaṇo bhītatasito palāyitvā
bahi ṭhatvā kāpurisehi nāma santhavo na kātabbo, idāni me
iminā agginā kicchena katā paṇṇasālā jhāpitāti vatvā
paṭhamaṃ gāthamāha
               na santhavasmā paramatthi pāpiyo
               yo santhavo kāpurisena hoti,
               santappito sappinā pāyāsena
               kicchā kataṃ paṇṇakuṭiṃ adaḍḍahīti.
     Tattha na santhavasmāti taṇhāsanthavāpi mittasanthavāpi duvidhāpi
etasmā santhavā paraṃ uttariṃ aññaṃ pāpataraṃ lāmakataraṃ nāma
natthīti attho. Yo santhavo kāpurisenāti yo pāpakena kāpurisena
saddhiṃ duvidhopi esa santhavo tato pāpataraṃ aññaṃ natthi.
Kasmā. Santappito adaḍḍahīti yasmā sappinā ca pāyāsena
ca santappitopi ayaṃ aggi mayā kicchena kataṃ paṇṇasālaṃ
jhāpesīti attho.
     So evaṃ vatvā na me mittadubbhinā atthoti taṃ aggiṃ
udakena nibbāpetvā sākhāhi pothetvā antohimavantaṃ pavisitvā

---------------------------------------------------------------------------------------------
page58.
Ekaṃ sāmaṃ nāma migiṃ sīhassa ca byagghassa ca dīpino ca mukhaṃ
lehantiṃ disvā sappurisehi saddhiṃ santhavā paraṃ seyyo nāma natthīti
cintetvā dutiyaṃ gāthamāha
                na santhavasmā paramatthi seyyo
                yo santhavo sappurisena hoti,
                sīhassa byagghassa ca dīpino ca
                sāmā mukhaṃ lehati santhavenāti.
     Tattha sāmā mukhaṃ lehati santhavenāti sāmā nāma migī imesaṃ
tiṇṇaṃ janānaṃ santhavena sinehena mukhaṃ lehatīti.
     Evañca pana vatvā bodhisatto antohimavantaṃ pavisitvā
isipabbajjaṃ pabbajitvā abhiññā ca samāpattiyo ca nibbattetvā
jīvitapariyosāne brahmalokūpago ahosi.
     Satthā imaṃ dhammadesanaṃ āharitvā jātakaṃ samodhānesi.
Ahantena samayena tāpaso ahosinti.
                    Santhavajātakaṃ dutiyaṃ.
                      ----------

---------------------------------------------------------------------------------------------
page59.
                       3 Susīmajātakaṃ
     kāḷā migā setadantā tava imeti idaṃ satthā jetavane
viharanto chandakadānaṃ ārabbha kathesi.
     Sāvatthiyaṃ hi kadāci ekameva kulaṃ buddhappamukhassa bhikkhusaṅghassa
dānaṃ deti. Kadāci gaṇabandheneva bahukā ekato hutvā denti.
Kadāci vīthisabhāgena. Kadāci sakalanagaravāsino chandakaṃ saṃharitvā
dānaṃ denti. Imasmiṃ pana kāle nagaravāsino chandakaṃ saṃharitvā
sabbaparikkhāradānaṃ sajjetvā dve koṭṭhāsā hutvā ekacce imaṃ
sabbaparikkhāradānaṃ aññatitthiyānaṃ dassāmāti āhaṃsu, ekacce
buddhappamukhassa bhikkhusaṅghassāpi dassāmāti. Evaṃ punappunaṃ kathāya
vattamānāya aññatitthiyasāvakehi aññatitthiyānaññevāti
buddhasāvakehi buddhappamukhassa bhikkhusaṅghassevāti ca vutte yaṃ bahulaṃ
karissāmāti taṃ bahulatāya kathāya buddhappamukhassa bhikkhusaṅghassa
dassāmāti vadanti yeva bahū jātā, tesaññeva kathā patiṭṭhāsi.
Aññatitthiyasāvakā buddhānaṃ dātabbadānassa antarāyaṃ kātuṃ nāsakkhiṃsu.
Nāgarā buddhappamukhaṃ bhikkhusaṅghaṃ nimantetvā sattāhaṃ mahādānaṃ
pavattetvā sattame divase sabbaparikkhāre adaṃsu. Satthā anumodanaṃ
katvā mahājanaṃ maggaphalehi bodhetvā jetavanavihārameva gantvā
bhikkhusaṅghena vatte dassite gandhakuṭippamukhe ṭhatvā sugatovādaṃ datvā
gandhakuṭiṃ pāvisi. Sāyaṇhasamaye bhikkhū dhammasabhāyaṃ sannipatitvā

---------------------------------------------------------------------------------------------
page60.
Kathaṃ samuṭṭhāpesuṃ āvuso aññatitthiyasāvakā buddhānaṃ dātabbadānassa
antarāyakaraṇatthāya vāyamantāpi antarāyaṃ kātuṃ nāsakkhiṃsu, taṃ
sabbaparikkhāradānaṃ buddhānaññeva pādamūle āgataṃ, aho buddhabalannāma
mahantanti. Satthā āgantvā kāya nuttha bhikkhave etarahi
kathāya sannisinnāti pucchitvā imāya nāmāti vutte na bhikkhave
ete aññatitthiyasāvakā idāneva mayhaṃ dātabbassa antarāyāya
vāyamanti, pubbepi vāyamiṃsu, so pana parikkhāro sabbakālampi mameva
pādamūle āgacchatīti vatvā atītaṃ āhari.
     Atīte bārāṇasiyaṃ susīmo nāma rājā ahosi. Tadā bodhisatto
tassa purohitassa brāhmaṇiyā kucchismiṃ paṭisandhiṃ gaṇhi. Tassa
soḷasavassikakāle pitā kālamakāsi. So pana dharamānakāle rañño
hatthimaṅgalakārako ahosi. Hatthīnaṃ maṅgalakaraṇaṭṭhāne ābhataṃ
upakaraṇabhaṇḍañca hatthālaṅkārañca sabbaso yeva alattha. Evamassa
ekekasmiṃ maṅgale koṭimattaṃ dhanaṃ uppajji. Atha tasmiṃ kālakate
hatthimaṅgalachaṇo sampāpuṇi. Sesabrāhmaṇā rājānaṃ upasaṅkamitvā
mahārāja hatthimaṅgalachaṇo sampatto, maṅgalaṃ kātuṃ vaṭṭati,
purohitabrāhmaṇassa pana putto atidaharo neva tayo vede jānāti,
na hatthisuttaṃ, mayaṃ hatthimaṅgalaṃ karissāmāti āhaṃsu. Rājā
sādhūti sampaṭicchi. Brāhmaṇā purohitaputtassa hatthimaṅgalaṃ kātuṃ
adatvā hatthimaṅgalaṃ katvā mayaṃ dhanaṃ gaṇhissāmāti haṭṭhatuṭṭhā
vicaranti. Atha catutthe divase hatthimaṅgalaṃ bhavissatīti bodhisattassa

---------------------------------------------------------------------------------------------
page61.
Mātā taṃ pavattiṃ sutvā hatthimaṅgalakaraṇaṃ nāma yāva sattamā kulaparivaṭṭā
amhākaṃ, vaṃso ca no osakkhissati, dhanā ca parihāyissāmāti
anusocamānā parodi. Bodhisatto kasmā amma rodasīti
vatvā taṃ kāraṇaṃ sutvā mā soci, nanu amma ahaṃ maṅgalaṃ karissāmīti
āha. Tāta tvaṃ neva tayo vede jānāsi, na hatthisuttaṃ,
kathaṃ maṅgalaṃ karissasīti. Amma kadā pana hatthimaṅgalaṃ karissantīti.
Ito catutthe divase tātāti. Amma ta yo vede paguṇe katvā
hatthisuttaṃ jānanakā ācariyā kahaṃ vasantīti. Tāta evarūpo
disāpāmokkho ācariyo ito vīsatiyojanasatamatthake gandhāraraṭṭhe
takkasilāyaṃ vasatīti. Amma amhākaṃ vaṃsaṃ na nāsessāmi, ahaṃ sve
ekadivaseneva takkasilaṃ gantvā ekaratteneva tayo vede hatthisuttañca
uggaṇhitvā punadivase āgantvā catutthe divase hatthimaṅgalaṃ
karissāmi, mā rodīti mātaraṃ samassāsesi. Bodhisatto punadivase pāto
va bhuñjitvā ekako va nikkhamitvā ekadivaseneva takkasilaṃ gantvā
ācariyaṃ vanditvā ekamante nisīdi. Atha naṃ ācariyo kuto āgatosi
tātāti pucchi. Bārāṇasito ācariyāti. Kenatthenāti. Tumhākaṃ
santike tayo vede hatthisuttañca uggaṇhanatthāyāti. Sādhu tāta
uggaṇhāti. Bodhisatto ācariya mayhaṃ kammaṃ accāyikanti sabbaṃ
pavattiṃ ārocetvā ahaṃ ekadivaseneva vīsayojanasataṃ āgato, ajja
ekarattaṃ mayhaṃ yeva okāsaṃ karotha, ito tatiye hatthimaṅgalaṃ bhavissati,
ahaṃ ekeneva uddesamattena sabbaṃ uggaṇhissāmīti vatvā ācariyaṃ

---------------------------------------------------------------------------------------------
page62.
Okāsaṃ kāretvā ācariyassa pāde dhovitvā sahassatthavikaṃ purato
ṭhapetvā vanditvā ekamantaṃ nisinno pariyattiṃ paṭṭhapetvā aruṇe
uggacchante tayo vede ca hatthisuttañca niṭṭhāpetvā aññampi
atthi ācariyāti pucchitvā natthi tāta sabbaṃ niṭṭhitanti vutte
ācariya imasmiṃ ganthe ettakaṃ padaṃ paccābhaṭṭhaṃ ettakaṃ sajjhāyamuḷhaṭṭhānaṃ,
ito paṭṭhāya antevāsike evaṃ vāceyyāthāti ācariyassa
sippaṃ sodhetvā pātova bhuñjitvā ācariyaṃ vanditvā ekadivaseneva
bārāṇasiyaṃ paccāgantvā mātaraṃ vanditvā uggahitaṃ te tāta sippanti
vutte āmāti vatvā mātaraṃ paritosesi. Punadivase hatthimaṅgalachaṇo
paṭipāṭiyā ṭhapayittha 1-. Sakamatte hatthī sovaṇṇālaṅkāre sovaṇṇadhaje
hemajālapaṭicchanne katvā ṭhapesuṃ. Rājaṅgaṇe alaṅkariṃsu. Brāhmaṇā
mayaṃ hatthimaṅgalaṃ karissāmāti maṇḍitapasādhitā aṭṭhaṃsu. Susīmopi rājā
sabbālaṅkārapaṭimaṇḍito upakaraṇabhaṇḍaṃ gāhāpetvā maṅgalaṭṭhānaṃ
agamāsi. Bodhisattopi kumāraparihārena alaṅkato attano parisāya
purakkhitaparivārito rañño santikaṃ gantvā saccaṃ kira mahārāja tumhe
amhākaṃ ca attano ca vaṃsaṃ nāsetvā aññehi brāhmaṇehi
hatthimaṅgalaṃ kāretvā hatthālaṅkārañceva upakaraṇāni ca tesaṃ
dassāmāti avacutthāti vatvā paṭhamaṃ gāthamāha
                 kāḷā migā setadantā tava ime
                 parosataṃ hemajālābhichannā
@Footnote: 1 paṭiyādiyitthātipi.

---------------------------------------------------------------------------------------------
page63.
                 Tete dadāmīti susīma brūsi
                 anussaraṃ pettipitāmahānanti.
     Tattha tete dadāmīti susīma brūsīti te ete tava santike.
Kāḷā migā setadantāti evaṃ saṅkhyaṃ gate 1- parosataṃ
sabbālaṅkārapaṭimaṇḍite hatthī aññesaṃ brāhmaṇānaṃ dadāmīti, saccaṃ kira bho
susīma evaṃ brūsīti attho. Anussaraṃ pettipitāmahānanti amhākañca
attano ca vaṃse pitupitāmahānaṃ āciṇṇaṃ saranto yeva.
Idaṃ vuttaṃ hoti mahārāja yāva sattamā hi kulaparivaṭṭā tumhākaṃ
pitupitāmahānaṃ amhākaṃ pitupitāmahā hatthimaṅgalaṃ karonti, so tvaṃ
evaṃ anussarantopi amhākañca attano ca vaṃsaṃ nāsetvā saccaṃ
kira evaṃ brūsīti.
     Susīmo rājā bodhisattassa vacanaṃ sutvā dutiyaṃ gāthamāha
               kāḷā migā setadantā mama ime
               parosataṃ hemajālābhichannā
               tete dadāmīti vadāmi māṇava
               anussaraṃ pettipitāmahānanti.
     Tattha tete dadāmīti te ete hatthī aññesaṃ brāhmaṇānaṃ
dadāmīti saccameva māṇava vadāmi. Te te hatthī brāhmaṇānaṃ
dadāmīti te brāhmaṇe saccaṃ evaṃ vadāmīti attho. Anussaranti
pitupitāmahānampi kiriyaṃ anussarāmi yeva, no nānussarāmi. Amhākaṃ
@Footnote: 1 gatantipi.

---------------------------------------------------------------------------------------------
page64.
Pittipitāmahānaṃ hatthimaṅgalaṃ tumhākaṃ pittipitāmahā karontīti puna
anussarantopi evaṃ vadāmi yevāti adhippāyenevamāha.
     Atha naṃ bodhisatto etadavoca mahārāja amhākañca attano ca
vaṃsaṃ anussaranto yeva kasmā maṃ ṭhapetvā aññehi hatthimaṅgalaṃ
kārāpethāti. Tvaṃ kira tāta tayo vede ca hatthisuttañca na
jānāsīti mayhaṃ ārocesuṃ, tenāhaṃ aññehi brāhmaṇehi kārāpemīti.
Tena hi mahārāja ettakesu brāhmaṇesu eko brāhmaṇopi vedesu
vā suttesu vā ekadesampi yadi mayā saddhiṃ kathetuṃ samattho atthi
uṭṭhahatu, tayo vede hatthisuttañca saddhiṃ hatthimaṅgalakaraṇena maṃ
ṭhapetvā añño sakalajambudīpepi jānanto nāma natthīti sīhanādaṃ
nadi. Eko brāhmaṇopi tassa paṭisattu hutvā uṭṭhahituṃ nāsakkhi.
Bodhisatto attano kulavaṃsaṃ patiṭṭhāpetvā maṅgalaṃ katvā bahudhanaṃ
ādāya nivesanaṃ agamāsi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne keci sotāpannā ahesuṃ, keci
sakadāgāmino, keci anāgāmino, keci arahattaṃ pāpuṇiṃsu. Tadā
mātā mahāmāyā ahosi, pitā suddhodanamahārājā, susīmo ānando,
disāpāmokkho ācariyo sāriputto, māṇavo pana ahamevāti.
                     Susīmajātakaṃ tatiyaṃ.
                      ----------

---------------------------------------------------------------------------------------------
page65.
                       4 Gijjhajātakaṃ
     yannu gijjho yojanasatanti idaṃ satthā jetavane viharanto
ekaṃ mātuposakabhikkhuṃ ārabbha kathesi.
     Vatthu sāmajātake āvibhavissati.
     Satthā pana taṃ bhikkhuṃ saccaṃ kira tvaṃ bhikkhu gihī posesīti pucchitvā
saccanti vutte kiṃ pana te hontīti pucchitvā mātāpitaro me bhanteti
vutte sādhu sādhūti sādhukāraṃ datvā mā bhikkhave imaṃ bhikkhuṃ ujjhāyittha,
porāṇakapaṇḍitāpi guṇavasena aññātakānampi upakāraṃ akaṃsu, imassa
pana mātāpitūnaṃ bhāro yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
gijjhapabbate gijjhayoniyaṃ nibbattitvā mātāpitaro poseti.
Athekasmiṃ kāle mahatī vātavuṭṭhi ahosi. Gijjhā vātavuṭṭhiṃ sahituṃ
asakkontā sītabhayena bārāṇasiṃ gantvā pākārasamīpe parikhāsamīpe
ca sītena kampamānā nisīdiṃsu. Tadā bārāṇasīseṭṭhī nagarā
nikkhamitvā nhāyituṃ gacchanto te gijjhe kilamamante disvā ekasmiṃ
anovassakaṭṭhāne sannipātetvā aggiṃ kārāpetvā gosusānaṃ pesetvā
gomaṃsaṃ āharāpetvā tesaṃ dāpetvā ārakkhaṃ ṭhapesi. Gijjhā
vūpasantāya vātavuṭṭhiyā kallasarīrā hutvā pabbatameva agamaṃsu.
Tattheva sannipatitvā evaṃ mantayiṃsu bārāṇasīseṭṭhinā amhākaṃ

---------------------------------------------------------------------------------------------
page66.
Upakāro kato, katupakārassa nāma paccupakāraṃ kātuṃ vaṭṭatīti,
tasmā ito paṭṭhāya tumhesu yo yaṃ vatthaṃ vā ābharaṇaṃ vā
labhati tena taṃ bārāṇasīseṭṭhissa gehe ākāsaṅgaṇe pātetabbanti.
Tato paṭṭhāya gijjhā manussānaṃ vatthābharaṇāni ātape sukkhāpentānaṃ
pamādaṃ oloketvā senā viya maṃsapesiṃ sahasā gahetvā
bārāṇasīseṭṭhissa gehe ākāsaṅgaṇe pātenti. So gijjhānaṃ
ābharaṇabhāvaṃ ñatvā sabbāni tāni visuṃ yeva ṭhapāpesi. Gijjhā
nagaraṃ vilumpantīti rañño ārocesuṃ. Rājā ekaṃ gijjhampi tāva
gaṇhatha, sabbaṃ āharāpessāmīti tattha tattha pāse ceva jālāni
ca oḍḍāpesi. Mātuposakagijjho pāse bajjhi. Taṃ gahetvā
rañño dassessāmāti nenti. Bārāṇasīseṭṭhī rājupaṭṭhānaṃ gacchanto
te manusse gijjhaṃ gahetvā gacchante disvā mā imaṃ gijjhaṃ
bādhayiṃsūti saddhiññeva agamāsi. Gijjhaṃ rañño dassesuṃ. Atha
naṃ rājā pucchi tumhe nagaraṃ vilumpitvā vatthādīni gaṇhathāti.
Āma mahārājāti. Kassa dinnānīti. Bārāṇasīseṭṭhissāti.
Kiṃkāraṇāti. Amhākaṃ tena jīvitaṃ dinnaṃ, upakārassa nāma paccupakāraṃ
kātuṃ vaṭṭati, tasmā adamhāti. Atha naṃ rājā gijjhā kira
yojanasatamatthake ṭhatvā kuṇapaṃ passanti kasmā tvaṃ attano
oḍḍitaṃ pāsaṃ na passasīti vatvā paṭhamaṃ gāthamāha
            yannu gijjho yojanasataṃ    kuṇapāni avekkhati,
            kasmā jālañca pāsañca   āsajjāpi na bujjhasīti.

---------------------------------------------------------------------------------------------
page67.
     Tattha yanti nipātamattaṃ. Nūti nāmatthe nipāto. Gijjho
nāma yojanasataṃ atikkamitvā ṭhitāni kuṇapāni avekkhati passatīti
attho. Āsajjāpīti āsādetvāpi sampāpuṇitvāpīti attho.
Tvaṃ attano atthāya oḍḍitaṃ jālañca pāsañca patvāpi kasmā
na bujjhasīti pucchi.
     Gijjho tassa vacanaṃ sutvā dutiyaṃ gāthamāha
            yadā parābhavo hoti      poso jīvitasaṅkhaye
            atha jālañca pāsañca      āsajjāpi na bujjhatīti.
     Tattha parābhavoti vināso. Posoti satto.
     Gijjhassa vacanaṃ sutvā rājā seṭṭhiṃ pucchi saccaṃ mahāseṭṭhi
gijjhehi tumhākaṃ gehe vatthādīni ābhatānīti. Saccaṃ devāti.
Kahaṃ tānīti. Deva mayā sabbāni visuṃ visuṃ ṭhapitāni, yaṃ yesaṃ
santakaṃ, taṃ tesaṃ dassāmi, imaṃ gijjhaṃ vissajjethāti. Gijjhaṃ
vissajjāpetvā mahāseṭṭhī sabbesaṃ santakāni dāpesi.
     Satthā imaṃ dhammadesanaṃ āharitvā saccāni pakāsetvā
jātakaṃ samodhānesi. Saccapariyosāne mātuposakabhikkhu sotāpattiphale
patiṭṭhahi. Tadā rājā ānando ahosi, bārāṇasīseṭṭhī sāriputto,
mātuposakagijjho pana ahamevāti.
                    Gijjhajātakaṃ catutthaṃ.
                      -----------

---------------------------------------------------------------------------------------------
page68.
                       5 Nakulajātakaṃ
     sandhiṃ katvā amittenāti idaṃ satthā jetavane viharanto
seṇibhaṇḍanaṃ ārabbha kathesi.
     Vatthu heṭṭhā uragajātake kathitasadisameva.
     Idhāpi satthā na bhikkhave ime dve mahāmattā idāneva
mayā samaggā katā, pubbepāhaṃ ime samagge akāsiṃ yevāti
vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
ekasmiṃ gāme brāhmaṇakule nibbattitvā vayappatto takkasilāyaṃ
sabbasippāni uggahetvā gharāvāsaṃ pahāya isipabbajjaṃ pabbajitvā
abhiññā ca samāpattiyo ca nibbattetvā uñchācariyāya
vanamūlaphalāphalāhāro himavantappadese vāsaṃ kappesi. Tassa caṅkamanakoṭiyaṃ
ekasmiṃ vammike nakulo tiṭṭhati. Tasseva santike ekasmiṃ
rukkhamūle sappo vāsaṃ kappesi. Te ubhopi ahinakulā niccakālaṃ
kalahaṃ karonti. Bodhisatto tesaṃ kalahe ādīnavañca mettābhāvanāya
ca ānisaṃsaṃ kathetvā kalahaṃ nāma akatvā samaggasaṃvāsaṃ
vasituṃ vaṭṭatīti ovaditvā ubhopi te samagge akāsi. Atha
sappassa bahi nikkhantakāle nakulo caṅkamanakoṭiyaṃ vammikassa
biladvāre sīsaṃ katvā mukhaṃ vivaritvā nipanno assasanto passasanto

---------------------------------------------------------------------------------------------
page69.
Niddaṃ upagañchi. Bodhisatto taṃ tathā nipajjitvā niddāyamānaṃ
disvā kinnu kho te nissāya bhayaṃ uppannanti pucchanto paṭhamaṃ
gāthamāha
        sandhiṃ katvā amittena   aṇḍajena jalābuja
        vivariya dāṭhaṃ sayasi,     kuto te bhayamāgatanti.
     Tattha sandhiṃ katvāti mittabhāvaṃ karitvā. Aṇḍajenāti
aṇḍakose nibbattena nāgena. Jalābujāti  nakulaṃ ālapati.
So hi jalābumhi jātattā jalābujoti vuccati. Vivariyāti
vivaritvā.
     Evaṃ bodhisattena vutto nakulo ayya paccāmitto nāma na
avajānitabbo āsaṅkitabbo yevāti vatvā dutiyaṃ gāthamāha
        saṅketheva amittasmiṃ,   mittasmimpi na vissase,
        abhayā bhayamuppannaṃ      api mūlāni katantīti.
     Tattha abhayā bhayamuppannanti na ito te bhayaṃ uppannanti
abhayo. Ko so mitto yamhi mittasmimpi vissaseti tato bhayaṃ
uppajjati, taṃ mūlampi nikantatīti mittassa sabbarandhānaṃ viditattā
mūlaghaccāya saṃvattatīti attho.
     Atha naṃ bodhisatto mā bhāyi, yathā sappo tayi na dubbhati
evāhaṃ akāsiṃ, tvaṃ ito paṭṭhāya tasmiṃ āsaṅkaṃ mā karīti
ovaditvā cattāro brahmavihāre bhāvetvā brahmalokaparāyano
ahosi. Tepi yathākammaṃ gatā.

---------------------------------------------------------------------------------------------
page70.
     Satthā imaṃ dhammadesanaṃ āharitvā jātakaṃ samodhānesi.
Tadā sappo ca nakulo ca ime dve mahāmattā ahesuṃ,
tāpaso pana ahamevāti.
                    Nakulajātakaṃ pañcamaṃ.
                      -----------
                     6 Upasāḷhajātakaṃ
     upasāḷhakanāmānanti idaṃ satthā jetavane viharanto ekaṃ
upasāḷhakaṃ nāma susānasuddhikaṃ brāhmaṇaṃ ārabbha kathesi.
     So kira aḍḍho ahosi mahaddhano diṭṭhigatikattā pana
dhūravihāre vasantānampi buddhānaṃ saṅgahaṃ nāma na akāsi. Putto
panassa paṇḍito ahosi ñāṇasampanno. So mahallakakāle
puttaṃ āha mā kho maṃ tāta aññassa vasalassa jhāpitasusāne
jhāpehi, ekasmiṃ pana anucchiṭṭhasusāne yeva maṃ jhāpeyyāsīti.
Tāta ahaṃ tumhākaṃ jhāpetabbayuttakaṃ ṭhānaṃ na jānāmi, sādhu vata
maṃ ādāya gantvā imasmiṃ ṭhāne maṃ jhāpeyyāsīti tumhe va
ācikkhathāti. Brāhmaṇo sādhu tātāti taṃ ādāya nagarā
nikkhamitvā gijjhakūṭamatthakaṃ abhirūhitvā tāta idaṃ aññassa vasalassa
na jhāpitaṭṭhānaṃ, ettha maṃ jhāpeyyāsīti vatvā puttena saddhiṃ
pabbatā otarituṃ ārabhi. Satthā pana taṃ divasaṃ paccūsakāle
bodhaneyyabandhave olokento tesaṃ pitāputtānaṃ sotāpattimaggassa

---------------------------------------------------------------------------------------------
page71.
Upanissayaṃ addasa, tasmā taṃ maggaṃ gahetvā ṭhitaluddako viya
pabbatapādaṃ gantvā tesaṃ pabbatamatthakā otarantānaṃ āgamayamāno
nisīdi. Te otarantā satthāraṃ addasaṃsu. Satthā paṭisanthāraṃ
karonto kahaṃ gamittha brāhmaṇāti pucchi. Māṇavo taṃ atthaṃ
ārocesi. Satthā tena hi ehi, tava pitarā ācikkhitaṭṭhānaṃ
gacchāmāti ubho pitāputte gahetvā pabbatamatthakaṃ āruyha kataraṃ
ṭhānanti pucchi. Māṇavo imesaṃ tiṇṇaṃ pabbatānaṃ antaraṃ ācikkhi
bhanteti āha. Satthā na kho māṇava tava pitā idāneva
susānasuddhiko, pubbepi susānasuddhiko va na ceso idāneva imasmiṃ
yeva ṭhāne maṃ jhāpeyyāsīti tava ācikkhati, pubbepi imasmiṃ yeva
ṭhāne attano jhāpanabhāvaṃ ācikkhīti vatvā yācito atītaṃ āhari.
     Atīte imasmiṃ yeva rājagahe ayameva upasāḷhako brāhmaṇo
ayameva cassa putto ahosi. Tadā bodhisatto magadharaṭṭhe brāhmaṇakule
nibbattitvā paripuṇṇasippo isipabbajjaṃ pabbajitvā abhiññā
ca samāpattiyo ca nibbattetvā jhānakīḷaṃ kīḷanto himavantappadese
ciraṃ vasitvā loṇambilasevanatthāya gijjhakūṭe paṇṇasālāyaṃ vihāsi.
Tadā so brāhmaṇo iminā va niyāmena puttaṃ vatvā puttena tumhe
yeva me tathārūpaṃ ṭhānaṃ ācikkhathāti vutte idameva ṭhānaṃ ācikkhitvā
puttena saddhiṃ otaranto bodhisattaṃ disvā tassa santikaṃ upasaṅkami.
Bodhisatto ca iminā va niyāmena pucchitvā māṇavassa
vacanaṃ sutvā ehi, tava pitarā ācikkhitaṭṭhānassa ucchiṭṭhabhāvaṃ vā

---------------------------------------------------------------------------------------------
page72.
Anucchiṭṭhabhāvaṃ vā jānissāmāti tehi saddhiṃ pabbatamatthakaṃ āruyha idaṃ
tiṇṇaṃ pabbatānaṃ antaraṃ anucchiṭṭhaṭṭhānanti māṇavena vutte māṇava
imasmiṃ yeva ṭhāne jhāpitakānaṃ pamāṇaṃ natthi, taveva pitā imasmiṃ yeva
rājagahe brāhmaṇakule yeva nibbattitvā upasāḷhako yeva nāma
hutvā imasmiṃ pabbatantare cuddasa ñātisahassāni jhāpito, paṭhaviyaṃ hi
ajjhāpitaṭṭhānaṃ vā asusānaṭṭhānaṃ vā sīsānaṃ aniveṭhitaṭṭhānaṃ vā laddhuṃ
na sakkāti pubbenivāsañāṇena paricchinditvā imaṃ gāthadvayamāha
         upasāḷhakanāmānaṃ       sahassāni catuddasa
         asmiṃ padese daḍḍhāni    natthi loke anāmataṃ.
         Yamhi saccañca dhammo ca   ahiṃsā saññamo damo
         etadariyā sevananti     etaṃ loke anāmatanti.
     Tattha anāmatanti amataṭṭhānaṃ hi upacāravasena amatanti
vuccati. Taṃ paṭisedhento anāmatanti āha. Amatantipi pāṭho.
Lokasmiṃ hi anamataṭṭhānaṃ 1- asusānaṭṭhānaṃ nāma natthīti attho.
Yamhi saccañca dhammo cāti yasmiṃ puggale catusaccavatthukaṃ
pubbabhāgasaccañāṇañceva lokuttaradhammo ca atthi. Ahiṃsāti paresaṃ
avihesā aviheṭṭhanā. Saññamoti sīlasaññamo. Damoti indriyadamanaṃ.
Idañca guṇajātaṃ yasmiṃ puggale atthi. Etadariyā sevantīti
ariyā buddhā ca paccekabuddhā ca buddhasāvakā ca etaṃ ṭhānaṃ
sevanti evarūpaṃ puggalaṃ upasaṅkamanti bhajantīti attho. Etaṃ loke
@Footnote: 1 amataṭṭhānantipi.

---------------------------------------------------------------------------------------------
page73.
Anāmatanti etaṃ guṇajātaṃ loke amatabhāvasādhanato amataṃ nāma.
     Evaṃ bodhisatto pitāputtānaṃ dhammaṃ desetvā cattāro
brahmavihāre bhāvetvā brahmalokaparāyano ahosi. Satthā imaṃ
dhammadesanaṃ āharitvā saccāni pakāsetvā jātakaṃ samodhānesi.
Saccapariyosāne ubho pitāputtā sotāpattiphale patiṭṭhahiṃsu. Tadā
pitāputtā va etarahi pitāputtā ahesuṃ, tāpaso pana ahamevāti.
                   Upasāḷhajātakaṃ chaṭṭhaṃ.
                     ------------
                      7 Samiddhijātakaṃ
     abhutvā bhikkhasi bhikkhūti idaṃ satthā rājagahaṃ upanissāya
tapodārāme viharanto samiddhittheraṃ ārabbha kathesi.
     Ekadivasaṃ hi āyasmā samiddhitthero sabbarattiṃ padhānaṃ padahitvā
aruṇuggamanavelāya nhātvā suvaṇṇavaṇṇaṃ attabhāvaṃ sukkhāpayamāno
antaravāsakaṃ nivāsetvā uttarāsaṅgaṃ hatthena gahetvā aṭṭhāsi.
Suparikammakatā viya suvaṇṇapaṭimā attabhāvasamiddhiyā yeva hissa
samiddhīti nāmaṃ ahosi. Athassa sarīrasobhaggaṃ disvā ekā
devadhītā paṭibaddhacittā theraṃ evamāha tvaṃ khosi bhikkhu daharo
yuvā susu kāḷakeso bhaddena yobbanena samannāgato abhirūpo dassanīyo
pāsādiko, evarūpassa tava kāme aparibhuñjitvā ko attho

---------------------------------------------------------------------------------------------
page74.
Pabbajjāya, kāme tāva paribhuñjassu, pacchā pabbajitvā samaṇadhammaṃ
karissasīti. Atha naṃ thero āha devadhīte asukasmiṃ nāma vaye
ṭhito marissāmīti mama maraṇakālaṃ na jānāmi, esa me kālo
aparicchinno, tasmā taruṇakāle yeva samaṇadhammaṃ katvā dukkhassa
antaṃ karissāmīti. Sā therassa santikā paṭisanthāraṃ alabhitvā
tattheva antaradhāyi. Thero satthāraṃ upasaṅkamitvā etamatthaṃ
ārocesi. Satthā na kho samiddhi tvañceva etarahi devadhītāya
palobhito, pubbepi devadhītaro paṇḍitapabbajite palobhiṃsu yevāti
tena yācito atītaṃ āhari.
     Atīte  bārāṇasiyaṃ brahmadatte rajjaṃ kārente bodhisatto
ekasmiṃ kāsikagāme brāhmaṇakule nibbattitvā vayappatto
sabbasippesu nipphattiṃ patvā isipabbajjaṃ pabbajitvā abhiññā ca
samāpattiyo ca nibbattetvā himavantappadese ekaṃ jātassaraṃ nissāya
vāsaṃ kappesi. Sopi sabbarattiṃ padhānaṃ padahitvā  aruṇuggamanavelāya
nhātvā ekaṃ vakkalaṃ nivāsetvā ekaṃ hatthena gahetvā sarīraṃ
nirodakaṃ karonto aṭṭhāsi. Athassa rūpasobhaggappattaṃ attabhāvaṃ
oloketvā paṭibaddhacittā ekā devadhītā bodhisattaṃ palobhayamānā
paṭhamaṃ gāthamāha
         abhutvā bhikkhasi bhikkhu,   na hi bhutvāna bhikkhasi,
         bhutvāna bhikkhu bhikkhassu,  mā taṃ kālo upaccagāti.

---------------------------------------------------------------------------------------------
page75.
     Tattha abhutvā bhikkhasi bhikkhūti bhikkhu tvaṃ daharakāle
kilesakāmavasena vatthukāme abhuñjitvā bhikkhāya carasi. Na hi bhutvāna
bhikkhasīti nanu nāma pañcakāmaguṇe bhuñjitvā bhikkhāya caritabbaṃ,
tvaṃ kāme abhuñjitvāva bhikkhācariyaṃ upagatosi. Bhutvāna bhikkhu
bhikkhassūti bhikkhu daharakāle tāva kāme bhuñjitvāna pacchā
mahallakakāle bhikkhassu. Mā taṃ kālo upaccagāti ayaṃ kāme
bhuñjanakālo daharakāle mā taṃ atikkamatūti.
     Bodhisatto devadhītāya vacanaṃ sutvā attano ajjhāsayaṃ
pakāsento dutiyaṃ gāthamāha
         kālaṃ vohaṃ na jānāmi,    channo kālo na dissati,
         tasmā abhutvā bhikkhāmi,   mā maṃ kālo upaccagāti.
     Tattha kālaṃ vohaṃ na jānāmīti voti nipātamattaṃ. Ahaṃ paṭhamavaye
vā mayā maritabbaṃ majjhimavaye vā pacchimavaye vāti evaṃ attano
maraṇakālaṃ na jānāmi. Atipaṇḍitenāpi hi puggalena
         jīvitaṃ byādhi kālo ca     dehanikkhepanaṃ gati
         pañcete jīvalokasmiṃ      animittā na ñāyareti.
Channo kālo na dissatīti yasmā asukasmiṃ nāma vayakāle vā hemantādi-
utukāle vā mayā maritabbanti mayhampesa channo kālo na dissati
supaṭicchanno hutvā ṭhito na paññāyati. Tasmā abhutvā bhikkhāmīti
tena kāraṇena kāmaguṇe abhutvā va bhikkhāmi. Mā maṃ kālo
upaccagāti  maṃ samaṇadhammassa karaṇakālo mā atikkamatu, iminā

---------------------------------------------------------------------------------------------
page76.
Kāraṇena daharova samāno pabbajitvā samaṇadhammaṃ karomīti.
     Devadhītā bodhisattassa vacanaṃ sutvā tattheva antaradhāyi.
     Satthā imaṃ dhammadesanaṃ āharitvā, jātakaṃ samodhānesi. Tadā
devadhītā ayañca devadhītā, ahameva tena samayena tāpaso ahosinti.
                    Samiddhijātakaṃ sattamaṃ.
                     ------------
                      8 Sakuṇagghijātakaṃ
     seno balasā patamānoti idaṃ satthā jetavane viharanto attano
ajjhāsayaṃ sakuṇovādasuttaṃ ārabbha kathesi.
     Ekadivasaṃ hi satthā bhikkhū āmantetvā gocare bhikkhave caratha
sake pettike visayeti imaṃ saṃyuttaṃ mahāvagge suttantaṃ kathento
tumhe tāva tiṭṭhatha, pubbepi tiracchānagatāpi sakaṃ visayaṃ pahāya
agocare carantā paccāmittānaṃ hatthapathaṃ gantvā attano
paññāsampattiyā upāyakosallena paccāmittānaṃ hatthā mucciṃsūti vatvā
atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
lāpasakuṇayoniyaṃ nibbattitvā naṅgalakaṭṭhakaraṇe leḍḍuṭṭhāne vāsaṃ
kappesi. So ekadivasaṃ sakavisaye gocaragahaṇaṃ pahāya paravisaye
gocaraṃ gahessāmīti aṭavipariyantaṃ agamāsi. Atha naṃ tattha gocaraṃ
pariggaṇhantaṃ disvā sakuṇagghi sahasā ajjhappattā aggahesi.

---------------------------------------------------------------------------------------------
page77.
So sakuṇagghiyā hariyamāno evaṃ paridevesi mayameva mahāalakkhikā
mayaṃ appapuññā yeva, mayaṃ agocare carimhā paravasaye, sacajja mayaṃ
gocare careyyāma sake pettikavisaye, na myāyaṃ sakuṇagghi alaṃ
abhavissa yadidaṃ yuddhāyāti. Ko pana te lāpa gocaro sako pettiko
visayoti. Yadidaṃ naṅgalakaṭṭhakaraṇaṃ leḍḍuṭṭhānanti. Atha naṃ sakuṇagghi
sake bale atthaddhā amuñci gaccha bho tvaṃ lāpa, tatthāpi  gantvā
na mokkhasīti. So tattha gantvā mahantaṃ leḍḍuṃ abhirūhitvā ehi
khodāni sakuṇagghīti senaṃ avhayanto aṭṭhāsi. Sakuṇagghi sake
bale apatthaddhā ubho pakkhe sandhāya lāpasakuṇa sahasā ajjhappattā.
Yadā pana taṃ lāpo bahuāgato kho myāyaṃ sakuṇagghīti
aññāsi, atha parivattitvā tasseva leḍḍussa antaraṃ paccāpādi.
Sakuṇagghi vegaṃ sandhāretuṃ asakkonto tattheva uraṃ paccaphālesi.
Evaṃ so bhinnena hadayena nikkhantehi akkhīhi jīvitakkhayaṃ pāpuṇi.
     Satthā imaṃ atītaṃ dassetvā evaṃ bhikkhave tiracchānagatāpi
agocare carantā amittahatthaṃ gacchanti gocare pana sake pettike
visaye carantā amitte niggaṇhanti, tasmā tumhepi mā agocare
caratha paravisaye, agocare bhikkhave carataṃ paravisaye lacchati māro
otāraṃ lacchati māro ārammaṇaṃ, ko ca bhikkhave bhikkhuno agocaro
paravisayo yadidaṃ pañcakāmaguṇā, katame pañca, cakkhuviññeyyā rūpā
sotaviññeyyā saddā ghānaviññeyyā gandhā jivhāviññeyyā rasā
kāyaviññeyyā phoṭṭhabbā, ayaṃ kho bhikakhave bhikkhuno agocaro

---------------------------------------------------------------------------------------------
page78.
Paravisayoti vatvā abhisambuddho hutvā paṭhamaṃ gāthamāha
         seno balasā patamāno   lāpaṃ gocaraṭṭhāyinaṃ
         sahasā ajjhappatto va    maraṇaṃ tenupāgamīti.
     Tattha basasā patamānoti lāpaṃ gaṇhissāmīti balena thāmena
patamāno. Gocaraṭṭhāyinanti sakavisayā nikkhamitvā gocaratthāya
aṭavipariyante ṭhitaṃ. Ajjhappattoti sampatto. Tenupāgamīti tena
kāraṇena maraṇaṃ patto.
     Tasmiṃ pana maraṇaṃ upagate lāpo nikkhamitvā diṭṭhā vata me
paccāmittassa piṭṭhīti tassa hadayeva ṭhatvā udānaṃ udānento dutiyaṃ
gāthamāha
         sohaṃ nayena sampanno    pettike gocare rato
         apetasattu modāmi      sampassaṃ atthamattanoti.
     Tattha nayenāti upāyena. Atthamattanoti attano
arogabhāvasaṅkhātaṃ vuḍḍhiṃ.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne bahū bhikkhū sotāpattiphalādīni
sampāpuṇiṃsu. Tadā seno devadatto ahosi, lāpo pana ahamevāti.
                   Sakuṇagghijātakaṃ aṭṭhamaṃ.
                     -------------

---------------------------------------------------------------------------------------------
page79.
                       9 Arakajātakaṃ
     yo ve mettena cittenāti idaṃ satthā jetavane viharanto
mettasuttaṃ ārabbha kathesi.
     Ekasmiṃ samaye satthā bhikkhū āmantetvā mettāya bhikkhave
cetovimuttiyā āsevitāya bhāvitāya bahulīkatāya yānikatāya
vatthukatāya anuṭṭhitāya paricitāya susamāraddhāya ekādasānisaṃsā pāṭikaṅkhā,
katame ekādasa, sukhaṃ supati, sukhaṃ paṭibujjhati, na pāpakaṃ supinaṃ passati,
manussānaṃ piyo hoti, amanussānaṃ piyo hoti, devatā rakkhanti, nāssa
aggi vā visaṃ vā satthaṃ vā kamati, tuvaṭaṃ cittaṃ samādhiyati, mukhavaṇṇo
vippasīdati, asammuḷho kālaṃ karoti, uttariṃ appaṭivijjhanto
brahmalokūpago hoti, mettāya bhikkhave cetovimuttiyā
āsevitāya bhāvitāya bahulīkatāya yānikatāya vatthukatāya anuṭṭhitāya
paricitāya susamāraddhāya, ime ekādasānisaṃsā pāṭikaṅkhā, ime
ekādasānisaṃse gahetvā ṭhitaṃ mettābhāvanaṃ vaṇṇetvā bhikkhave bhikkhunā
nāma sabbasattesu odissakaanodissakavasena mettā bhāvetabbā,
hitopi hitena pharitabbo, ahitopi hitena pharitabbo, majjhattopi
hitena pharitabbo, evaṃ sabbasattesu odissakaanodissakavasena mettā
bhāvetabbā, karuṇā muditā upekkhā bhāvetabbā, catūsu brahmavihāresu
kammaṃ kātabbameva, evaṃ karonto hi maggaṃ vā phalaṃ vā

---------------------------------------------------------------------------------------------
page80.
Alabhantopi brahmalokaparāyano hoti, porāṇakapaṇḍitāpi sattavassāni
mettaṃ bhāvetvā sattasaṃvaṭṭavivaṭṭakappe brahmalokasmiṃ yeva
vasiṃsūti vatvā atītaṃ āhari.
     Atīte ekasmiṃ kappe bodhisatto brāhmaṇakule nibbattetvā
vayappatto kāme pahāya isipabbajjaṃ pabbajitvā catunnaṃ brahmavihārānaṃ
lābhī arako nāma satthā hutvā himavantappadese vāsaṃ
kappesi. Tassa mahāparivāro ahosi. So isigaṇaṃ ovadanto
pabbajitena nāma mettā bhāvetabbā, karuṇā muditā upekkhā
bhāvetabbā, mettacittaṃ hi nāmetaṃ appanāppattaṃ brahmalokaparāyanataṃ
sādhetīti mettāya ānisaṃsaṃ pakāsento imā gāthā
avoca
         yo ve mettena cittena   sabbalokānukampati
         uddhaṃ adho ca tiriyañca      appamāṇena sabbaso,
         appamāṇaṃ hitaṃ cittaṃ        paripuṇṇaṃ subhāvitaṃ,
         yaṃ pamāṇaṃ kataṃ kammaṃ        na taṃ tatrāvasissatīti.
     Tattha yo ve mettena cittena sabbalokānukampatīti khattiyādīsu
vā samaṇabrāhmaṇesu vā yo koci appanāppattena mettacittena
sakalaṃ sattalokaṃ anukampeti. Uddhanti paṭhavitalato yāva
nevasaññānāsaññāyatanabrahmalokā. Adhoti paṭhaviyā heṭṭhā yāva
ussade mahāniraye. Tiriyanti manussaloke, yattakāni cakkavāḷāni
tesu sabbesu ettake ṭhāne nibbattā sabbe sattā averā hontu

---------------------------------------------------------------------------------------------
page81.
Abyāpajjhā hontu anīghā hontu sukhī attānaṃ pariharantūti evaṃ
bhāvitena mettena cittenāti attho. Appamāṇenāti appamāṇasattānaṃ
ārammaṇattā appamāṇena. Sabbasoti sabbākārena.
Uddhaṃ adho tiriyanti evaṃ sabbasugatiduggativasenāti attho. Appamāṇaṃ
hitaṃ cittanti appamāṇaṃ katvā bhāvikaṃ sabbasattesu hitaṃ cittaṃ.
Paripuṇṇanti avikalaṃ. Subhāvitanti suvaḍḍhitaṃ. Appamāṇacittassetaṃ
nāmaṃ. Yaṃ pamāṇaṃ kataṃ kammanti yaṃ appamāṇaṃ appamāṇārammaṇanti
evaṃ ārammaṇantikavasena ca vasibhāvappattivasena ca
āvaḍḍhetvā kataṃ parittaṃ kāmāvacarakammaṃ. Na taṃ tatrāvasissatīti
taṃ parittakammaṃ yantaṃ appamāṇaṃ hitaṃ cittanti saṅkhyaṃ gataṃ
rūpāvacarakammaṃ tatra na avasissati. Yathā nāma mahoghena ajjhotthataṃ
parittodakaṃ oghassa abbhantare tena asaṃhariyamānaṃ nāvasissati na
tiṭaṭhati, atha kho mahogho va taṃ vikkhambhetvā tiṭṭhati, evameva
parittakammaṃ tassa mahaggatakammassa abbhantare tena mahaggatakammena
paricchinditvā agahitavipākokāsaṃ hutvā na avasissati na tiṭṭhati
na sakkoti attano vipākaṃ dātuṃ, atha kho mahaggatakammameva taṃ
ajjhottharitvā tiṭṭhati vipākaṃ detīti.
     Evaṃ bodhisatto antevāsikānaṃ mettābhāvanāya ānisaṃsaṃ kathetvā
aparihīnajjhāno brahmaloke nibbattitvā sattasaṃvaṭṭavivaṭṭakappe na
imaṃ lokaṃ puna agamāsi.

---------------------------------------------------------------------------------------------
page82.
     Satthā imaṃ dhammadesanaṃ āharitvā jātakaṃ samodhānesi.
Tadā isigaṇā buddhaparisā ahesuṃ, arako satthā pana ahamevāti.
                     Arakajātakaṃ navamaṃ.
                      -----------
                     10 Kakaṇṭakajātakaṃ
     nāyaṃ pure onamatīti idaṃ kakaṇṭakajātakaṃ mahāummaṅgajātake
āvibhavissati.
                    Kakaṇṭakajātakaṃ dasamaṃ.
                    Santhavavaggo dutiyo.
                     ------------

---------------------------------------------------------------------------------------------
page83.
                  3 Kalyāṇadhammavaggavaṇṇanā
                      -----------
                   1 kalyā dhemmajātakaṃ.
     Kalyāṇadhammoti idaṃ satthā jetavane viharanto ekaṃ badhirasassuṃ
ārabbha kathesi.
     Sāvatthiyaṃ hi eko kuṭumbiko saddho pasanno tisaraṇagato
pañcasīlasamannāgato. So ekadivasaṃ bahūni sappiādīni bhesajjāni
ceva pupphagandhavatthādīni ca gahetvā jetavane satthu santike
dhammaṃ sossāmīti agamāsi. Tassa tattha gatakāle sassu khādanīyaṃ
bhojanīyaṃ gahetvā dhītaraṃ daṭṭhukāmā taṃ gehaṃ agamāsi. Sā ca thokaṃ
badhīradhātukā hoti. Sā dhītarā saddhiṃ bhuttabhojanā bhattasammadaṃ
vinodayamānā dhītaraṃ pucchi kiṃ amma bhattā te sammodamāno avivadamāno
piyasaṃvāsaṃ vasatīti. Kiṃ amma kathetha, yādiso tumhākaṃ jāmātā
sīlena ceva ācārasampadāya ca tādiso pabbajitopi dullabhoti.
Upāsikā dhītu vacanaṃ sādhukaṃ asallakkhetvā pabbajitoti padameva
gahetvā amma kasmā te bhattā pabbajitoti mahāsaddaṃ akāsi.
Taṃ sutvā sakalagehavāsino amhākaṃ kira kuṭumbiko pabbajitoti
viraviṃsu. Tesaṃ saddaṃ sutvā dvārena sañcarantā kinnāma kiretanti
pucchiṃsu. Imasmiṃ kira gehe kuṭumbiko pabbajitoti. Sopi kho kuṭumbiko

---------------------------------------------------------------------------------------------
page84.
Dasabalassa dhammaṃ sutvā vihārā nikkhamma nagaraṃ pāvisi. Atha naṃ
antarāmagge yeva eko puriso disvā samma tvaṃ kira pabbajito,
tava gehe puttadāraparijano 1- paridevatīti āha. Athassa etadahosi
ayaṃ apabbajitameva kira maṃ pabbajitoti vadati, uppanno kho pana
kalyāṇasaddo na antaradhāpetabbo, ajjeva mayā pabbajituṃ vaṭṭatīti.
Tato va nivattitvā satthu santikaṃ gantvā kinnu kho upāsaka idāneva
buddhupaṭṭhānaṃ katvā gantvā idāneva paccāgatosīti vutte tamatthaṃ
ārocetvā bhante kalyāṇasaddo nāma uppanno antaradhāpetuṃ
na vaṭṭati, tasmā pabbajitukāmo hutvā āgatomhīti āha.
So pabbajjañca upasampadañca labhitvā sammāpaṭipanno na cirasseva
arahattaṃ pāpuṇi. Idaṃ kira kāraṇaṃ bhikkhusaṅghe pākaṭaṃ jātaṃ.
Athekadivasaṃ dhammasabhāyaṃ bhikkhū kathaṃ samuṭṭhāpesuṃ āvuso asuko nāma
kuṭumbiko uppanno kalyāṇasaddo na antaradhāpetabboti pabbajitvā
idāni arahattaṃ pattoti. Satthā āgantvā kāya nuttha bhikkhave
etarahi kathāya sannisinnāti pucchitvā imāya nāmāti vutte bhikkhave
porāṇakapaṇḍitāpi uppanno kalyāṇasaddo vināsetuṃ na vaṭṭatīti
pabbajiṃsu yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
seṭṭhikule nibbattitvā vayappatto pitu accayena seṭṭhiṭṭhānaṃ pāpuṇi.
So ekadivasaṃ nivesanā nikkhamitvā rājupaṭṭhānaṃ agamāsi. Athassa
@Footnote: 1 puttadāraparijanā paridevantītipi.

---------------------------------------------------------------------------------------------
page85.
Sassu dhītaraṃ passissāmīti taṃ gehaṃ agamāsi. Sā thokaṃ badhiradhātukāti
sabbaṃ paccuppannavatthusadisameva. Taṃ pana rājupaṭṭhānaṃ katvā attano
gharaṃ āgacchantaṃ disvā eko puriso tumhe kira pabbajitāti
tumhākaṃ gehe mahāparidevo vattatīti āha. Bodhisatto uppanno
kalyāṇasaddo nāma na antaradhāpetuṃ vaṭṭatīti tato va nivattitvā
rañño santikaṃ gantvā kiṃ tvaṃ mahāseṭṭhi idāneva gantvā puna
āgatosīti vutte deva gehe jano kira maṃ apabbajitameva pabbajitoti
vatvā paridevati, uppanno kho pana kalyāṇasaddo na antaradhāpetabbo,
pabbajissāmahaṃ, pabbajjaṃ me anujānāhīti etamatthaṃ pakāsento
imā gāthā avoca
                 kalyāṇadhammoti yadā janinda
                 loke samaññaṃ anupāpuṇāti
                 tasmā na hiyyetha naro sapañño,
                 hiriyāpi santo dhuramādiyanti,
                 sāyaṃ samaññā idha majja pattā
                 kalyāṇadhammoti janinda loke,
                 tāhaṃ samekkhaṃ idha pabbajissaṃ,
                 na hi matthi chando idha kāmabhogeti.
     Tattha kalyāṇadhammoti sundaradhammo. Samaññaṃ anupāpuṇātīti
yadā sīlavā kalyāṇadhammo pabbajitoti idaṃ paṇṇattivohāraṃ
pāpuṇāti. Tasmā na hiyyethāti tato samaññato na parihāyetha.

---------------------------------------------------------------------------------------------
page86.
Hiriyāpi santo dhuramādiyanti mahārāja sappurisā nāma ajjhattasamuṭṭhitāya
hiriyāpi bahiddhā samuṭṭhitena ottappenāpi etaṃ pabbajjādhuraṃ
gaṇhanti. Idha majja pattāti idha mayā ajja pattā.
Tāhaṃ samekkhanti taṃ ahaṃ guṇavasena laddhaṃ samaññaṃ samekkhanto
sampassanto. Na hi matthi chandoti na hi me atthi chando.
Idha kāmabhogeti imasmiṃ loke kilesakāmena ceva vatthukāmena ca
paribhogeti.
     Bodhisatto evaṃ vatvā rājānaṃ pabbajjaṃ anujānāpetvā
himavantappadesaṃ gantvā isipabbajjaṃ pabbajitvā abhiññā ca samāpattiyo
ca nibbattetvā brahmalokaparāyano ahosi.
     Satthā imaṃ dhammadesanaṃ āharitvā jātakaṃ samodhānesi. Tadā
rājā ānando ahosi, bārāṇasīseṭṭhī pana ahamevāti.
                  Kalyāṇadhammajātakaṃ paṭhamaṃ.
                     ------------
                      2 Daddarajātakaṃ
     ko nu saddena mahatāti idaṃ satthā jetavane viharanto
kokālikaṃ ārabbha kathesi.
     Tasmiṃ hi kāle bahussutā bhikkhū manosilātale nisinnā
sīhanādaṃ nadantā taruṇasīhā viya ākāsagaṅgaṃ otārentā viya
saṅghamajjhe padabhāṇaṃ bhaṇanti. Kokāliko tesu padabhāṇaṃ bhaṇantesu

---------------------------------------------------------------------------------------------
page87.
Attano tucchabhāvaṃ ajānitvā va ahampi padabhāṇaṃ bhaṇissāmīti
bhikkhūnaṃ antare pavisitvā amhākaṃ padabhāṇaṃ na pāpenti, sace
amhākaṃ pāpeyyuṃ, mayampi bhaṇeyyāmāti bhikkhusaṅghassa nāmaṃ gahetvā 1-
va tattha tattha kathento āhiṇḍati. Tassa sā kathā bhikkhusaṅghe
pākaṭā jātā. Bhikkhū vimaṃsissāma tāva nanti saññāya evamāhaṃsu
āvuso kokālika ajja saṅghassa padabhāṇaṃ bhaṇāhīti. So attano
balaṃ ajānitvā va sādhūti sampaṭicchitvā ajja padabhāṇaṃ bhaṇissāmīti
attano sappāyaṃ yāguṃ pivi khajjanaṃ khādi sappāyeneva sūpena bhuñji.
Suriye aṭṭhaṅgate dhammassavanakāle ghosite bhikkhusaṅgho sannipati.
So kaṇṭakuraṇḍavaṇṇaṃ kāsāvaṃ nivāsetvā kaṇṇikārapupphavaṇṇaṃ
cīvaraṃ pārupitvā saṅghamajjhaṃ pavisitvā theraṃ vanditvā alaṅkataratanamaṇḍape
paññattavaradhammāsanaṃ abhirūhitvā cittavījaniṃ gahetvā
padabhāṇaṃ bhaṇissāmīti nisīdi. Tāvadevassa sarīrā sedā mucciṃsu,
sārajjaṃ okkami. Pubbagāthāya paṭhamapadaṃ udāharitvā antaraṃ na
passi. So kampamāno āsanā oruyha lajjito saṅghamajjhato
apakkamma attano pariveṇaṃ agamāsi. Añño bahussuto bhikkhu
padabhāṇaṃ bhaṇi. Tato paṭṭhāya bhikkhū tassa tucchabhāvaṃ jāniṃsu.
Athekadivasaṃ dhammasabhāyaṃ kathaṃ samuṭṭhāpesuṃ āvuso paṭhamaṃ kokālikassa
tucchabhāvo dujjāno, idāni pana sayaṃ naditvā pākaṭo jātoti.
Satthā āgantvā kāya nuttha bhikkhave etarahi kathāya sannisinnāti
@Footnote: 1 agahetvātipi.

---------------------------------------------------------------------------------------------
page88.
Pucchitvā imāya nāmāti vutte na bhikkhave idāneva kokāliko
naditvā pākaṭo jāto pubbepi naditvā pākaṭo ahosīti vatvā
atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
himavantappadese sīhayoniyaṃ nibbattitvā bahunnaṃ sīhānaṃ rājā
ahosi. So anekasīhaparivāro rajataguhāyaṃ vāsaṃ kappesi.
Tassa avidūre ekissā guhāya eko sigālopi vasati. Athekadivasaṃ
deve vassitvā vigate sabbe sīhā sīharājasseva guhādvāre
sannipatitvā sīhanādaṃ nadantā sīhakīḷaṃ kīḷiṃsu. Tesaṃ evaṃ naditvā
kīḷanakāle sopi sigālo vassi. Sīhā tassa saddaṃ sutvā
ayampi sigālo amhehi saddhiṃ nadatīti lajjitā tuṇhī ahesuṃ.
Tesaṃ tuṇhībhūtakāle bodhisattassa putto sīhapotako tāta ime
sīhā naditvā sīhakīḷaṃ kīḷantā etassa saddaṃ sutvā lajjāya
tuṇhī jātā, ko nāmeso attano saddena attānaṃ jānāpetīti
pitaraṃ pucchanto paṭhamaṃ gāthamāha
          ko nu saddena mahatā   abhinādeti daddaraṃ,
          taṃ sīhā nappaṭinadanti,   ko nāmeso migābhibhūti.
     Tattha abhinādeti daddaranti daddarapabbataṃ ekaninnādaṃ karoti.
Migābhibhūti pitaraṃ ālapati. Ayamettha attho migābhibhūti migajeṭṭhaka
sīharāja pucchāmi taṃ ko nāma esoti.
     Athassa vacanaṃ sutvā pitā dutiyaṃ gāthamāha

---------------------------------------------------------------------------------------------
page89.
            Adhamo migajātānaṃ        sigālo tāta vassati,
            jātimassa jigucchantā      tuṇhī sīhā samacchareti.
     Tattha samacchareti santi upasaggamattaṃ. Acchantīti attho,
tuṇhī acchanti tuṇhī hutvā nisīdantīti vuttaṃ hoti. Potthesu pana
samacchareti likhanti.
     Satthā na bhikkhave kokāliko idāneva attānaṃ pākaṭaṃ karoti,
pubbepi akāsi yevāti imaṃ dhammadesanaṃ āharitvā jātakaṃ samodhānesi.
Tadā sigālo kokāliko ahosi, sīhapotako pana rāhulo, sīharājā
pana ahamevāti.
                    Daddarajātakaṃ dutiyaṃ.
                      -----------
                      3 Makkaṭajātakaṃ
     tāta māṇavako esoti idaṃ satthā jetavane viharanto ekaṃ
kuhakaṃ bhikkhuṃ ārabbha kathesi.
     Vatthu pakiṇṇakanipāte uddālakajātake āvibhavissati.
     Tadā pana satthā bhikkhave nāyaṃ bhikkhu idāneva kuhako pubbepi
makkaṭo hutvāpi aggissa kāraṇā kohaññaṃ akāsi yevāti vatvā
atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto

---------------------------------------------------------------------------------------------
page90.
Ekasmiṃ kāsikagāmake brāhmaṇakule nibbattitvā vayappatto
takkasilāyaṃ sippaṃ uggaṇhitvā gharāvāsaṃ saṇṭhapesi. Athassa brāhmaṇī
ekaṃ puttaṃ vijāyitvā puttassa ādhāvitvā paridhāvitvā
vicaraṇakāle kālamakāsi. Bodhisatto tassā petakiccaṃ katvā kiṃ me
idāni gharāvāsena, puttaṃ gahetvā pabbajissāmīti assumukhaṃ
ñātimittavaggaṃ pahāya puttaṃ ādāya himavantaṃ pavisitvā isipabbajjaṃ
pabbajitvā tattha vanamūlaphalāhāro vāsaṃ kappesi. So ekadivasaṃ
vassānakāle deve vassante sāradārūni jāletvā visibbento
phalakaṭṭhantare 1- nipajji. Puttopissa tāpasakumārako pitu pāde
sambāhanto nisīdi. Atheko vanamakkaṭo sītena pīḷiyamāno tassa
paṇṇasālāya taṃ aggiṃ disvā sacāhaṃ ettha pavisissāmi, makkaṭo
makkaṭoti maṃ pothetvā nīharissanti, aggiṃ visibbetuṃ na labhissāmīti
atthi idāni me upāyoti tāpasavesaṃ gahetvā kohaññaṃ katvā
pavisissāmīti cintetvā ekassa matatāpasassa vakkalāni nivāsetvā
pacchiñca aṅkusañca yaṭṭhiñca gahetvā paṇṇasāladvāre ekaṃ
tālarukkhaṃ nissāya saṅkuṭiko aṭṭhāsi. Tāpasakumārako taṃ disvā
makkaṭabhāvaṃ ajānanto eko mahallakatāpaso sītena pīḷito aggiṃ
visibbetuṃ āgato bhavissatīti tāpasassa kathetvā ekaṃ paṇṇasālaṃ
pavesetvā visibbetuṃ vaṭṭatīti cintetvā pitaraṃ ālapanto paṭhamaṃ
gāthamāha
@Footnote: 1 phalakattharetipi.

---------------------------------------------------------------------------------------------
page91.
           Tāta māṇavako eso   tālamūlaṃ apassito,
           agārakañcidaṃ atthi,     handa demassagārakanti.
     Tattha māṇavakoti sattādhivacanaṃ. Tena tāta eso eko
māṇavo satto eko tāpasoti dīpeti. Tālamūlaṃ apassitoti
tālakhandhaṃ nissāya ṭhito. Agārakañcidaṃ atthīti idañca amhākaṃ
pabbajitāgāraṃ atthi, paṇṇasālaṃ sandhāya vadati. Handāti vavassaggatthe
nipāto. Demassagārakanti etassa ekamante vasanatthāya agāraṃ
dema.
     Bodhisatto puttassa vacanaṃ sutvā uṭṭhāya paṇṇasāladvāre
ṭhatvā olokento tassa makkaṭabhāvaṃ ñatvā tāta manussānaṃ nāma
na evarūpaṃ mukhaṃ hoti, makkaṭo na yidha pakkositabboti vatvā dutiyaṃ
gāthamāha
           mā kho taṃ tāta pakkosi,  dūseyya no agārakaṃ,
           netādisaṃ mukhaṃ hoti        brāhmaṇassa susīlinoti.
     Tattha dūseyya no agārakanti ayaṃ hi idha paviṭṭho samāno
imaṃ kicchena kataṃ paṇṇasālaṃ agginā vā jhāpento uccārādīni
vā karonto dūseyya. Netādisanti na etādisaṃ brāhmaṇassa
susīlino mukhaṃ hoti.
     Makkaṭo esoti vatvā bodhisatto ekaṃ ummukaṃ gahetvā kiṃ
ettha tiṭṭhasīti khipitvā taṃ palāpesi. Makkaṭopi vakkalāni chaḍḍetvā
rukkhaṃ abhirūhitvā vanasaṇḍaṃ pāvisi. Bodhisatto cattāro

---------------------------------------------------------------------------------------------
page92.
Brahmavihāre bhāvetvā brahmalokaparāyano ahosi.
     Satthā imaṃ dhammadesanaṃ āharitvā jātakaṃ samodhānesi. Tadā
makkaṭo kuhakabhikkhu ahosi, tāpasakumāro rāhulo, tāpaso pana
ahamevāti.
                    Makkaṭajātakaṃ tatiyaṃ.
                      ----------
                    4 Dubbhiyamakkaṭajātakaṃ
     adammi te vāri bahuttarūpanti idaṃ satthā veḷuvane viharanto
devadattaṃ ārabbha kathesi.
     Ekasmiṃ hi divase dhammasabhāyaṃ bhikkhū devadattassa akataññutaṃ
mittadubbhibhāvaṃ kathentā nisīdiṃsu. Satthā na bhikkhave devadatto
idāneva akataññū mittadubbhi pubbepi evarūpo ahosīti vatvā
atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
ekasmiṃ kāsikagāmake brāhmaṇakule nibbattitvā vayappatto gharāvāsaṃ
saṇṭhapesi. Tasmiṃ pana samaye kāsikaraṭṭhe vattanimahāmagge eko
gambhīro udakapāno ahosi anotaraṇīyo tiracchānānaṃ. Maggapaṭipannā
puññatthikā manussā dīgharajjukena vārakena udakaṃ ussiñcitvā
ekissā doṇiyā pūretvā tiracchānānaṃ pānīyaṃ denti. Tassa
samantato mahantaṃ araññaṃ. Tattha bahū makkaṭā vasanti. Atha

---------------------------------------------------------------------------------------------
page93.
Tasmiṃ magge dve tīṇi divasāni manussānaṃ sañcāro pacchijji.
Tiracchānā pānīyaṃ na labhiṃsu. Eko makkaṭo pipāsāturo pānīyaṃ
pariyesanto udakapānassa santike vicarati. Bodhisatto kenacideva
karaṇīyena taṃ maggaṃ paṭipajjitvā gacchanto tattha pānīyaṃ ussiñcitvā
pivitvā hatthapāde dhovitvā ṭhito taṃ makkaṭaṃ addasa. Athassa
pipāsitabhāvaṃ ñatvā pānīyaṃ ussiñcitvā doṇiyaṃ ākiritvā adāsi.
Datvā ca pana vissamissāmīti ekasmiṃ rukkhamūle nipajji. Makkaṭo
pānīyaṃ pivitvā avidūre nisīditvā mukhamakkaṭikaṃ karonto bodhisattaṃ
bhiṃsāpeti. Bodhisatto tassa kiriyaṃ disvā are duṭṭhamakkaṭa ahaṃ
tava pipāsitassa kilantassa bahuṃ pānīyaṃ adāsiṃ, idāni tvaṃ mayhaṃ
mukhamakkaṭikaṃ karosi, aho pāpajanassa nāma kato upakāro niratthakoti
vatvā paṭhamaṃ gāthamāha
                 adammi te vāri bahuttarūpaṃ
                 ghammābhitattassa pipāsitassa,
                 sodāni pitvāna kikiṃ karosi,
                 na saṅgamo pāpajanena seyyoti.
     Tattha sodāni pitvāna kikiṃ karosīti so idāni tvaṃ mayā
dinnaṃ pivitvā mukhamakkaṭikaṃ karonto kikinti saddaṃ karosi. Na
saṅgamo pāpajanena seyyoti pāpajanena nāma saddhiṃ saṅgamo na seyyo
asaṅgamo va seyyoti.
     Taṃ sutvā so mittadubbhimakkaṭo tvaṃ ettakeneva mayā kataṃ

---------------------------------------------------------------------------------------------
page94.
Niṭṭhitanti saññaṃ karosi, idāni te sīse vaccaṃ pātetvā gamissāmīti
vatvā dutiyaṃ gāthamāha
         ko te suto vā diṭṭho vā   sīlavā nāma makkaṭo,
         idāni kho taṃ ohaccaṃ        esā asmākadhammatāti.
     Tatrāyaṃ saṅkhepattho bho brāhmaṇa makkaṭo kataguṇajānanako
ācārasampanno sīlavā atthīti kahaṃ tayā suto vā diṭṭho vā,
idāni kho ahantaṃ ohaccaṃ vaccaṃ te sīse katvā pakkamissāmi.
Amhākaṃ hi makkaṭānaṃ nāma esā dhammatā ayaṃ jātisabhāvo yadidaṃ
upakārakassa sīse vaccaṃ kātabbanti.
     Taṃ sutvā bodhisatto uṭṭhāya gantuṃ ārabhi. Makkaṭo taṃ
khaṇaññeva uppatitvā sākhāya nisīditvā olambakaṃ otārento
viya tassa sīse vaccaṃ pātetvā viravanto vanasaṇḍaṃ pāvisi.
Bodhisatto nhātvā agamāsi.
     Satthā na bhikkhave idāneva devadatto, pubbepi mayā kataguṇaṃ
na jānāti yevāti imaṃ dhammadesanaṃ āharitvā jātakaṃ samodhānesi.
Tadā makkaṭo devadatto ahosi, brāhmaṇo pana ahamevāti.
                  Dubbhiyamakkaṭajātakaṃ catutthaṃ.
                   ----------------

---------------------------------------------------------------------------------------------
page95.
                   5 Ādiccupaṭṭhānajātakaṃ
     sabbesu kira bhūtesūti idaṃ satthā jetavane viharanto ekaṃ
kuhakaṃ bhikkhuṃ ārabbha kathesi.
     Vatthu heṭṭhākathitasadisameva.
     Atīte bārāṇasiyaṃ brahmadatte rajjaṃ kārente bodhisatto
kāsikaraṭṭhe brāhmaṇakule nibbattitvā vayappatto takkasilāyaṃ sippāni
uggahetvā isipabbajjaṃ pabbajitvā abhiññā ca samāpattiyo ca
nibbattetvā mahāparivāro gaṇasatthā hutvā himavante vāsaṃ kappesi.
So tattha ciraṃ vasitvā loṇambilasevanatthāya pabbatā oruyha paccante
ekaṃ gāmaṃ nissāya paṇṇasālāya vāsaṃ upagañchi. Atheko
lolamakkaṭo isigaṇe bhikkhācāraṃ gate assamapadaṃ āgantvā
paṇṇasālāya uttiṇṇāni karoti pānīyaghaṭesu udakaṃ chaḍḍeti kuṇḍikāni
bhindati aggisālāyaṃ vaccaṃ karoti. Tāpasā vassaṃ vuṭṭhā idāni
himavanto pupphaphalasamiddho ramaṇīyo, tattheva gamissāmāti
paccantagāmavāsike āpucchiṃsu. Manussā sve bhante mayaṃ bhikkhaṃ gahetvā
assamapadaṃ āgamissāma, taṃ paribhuñjitvā gamissathāti vatvā dutiyadivase
pahūtaṃ khādanīyaṃ bhojanīyaṃ gahetvā tattha agamaṃsu. Taṃ disvā
lolamakkaṭo cintesi kohaññaṃ katvā manusse ārādhetvā mayhampi
khādanīyabhojanīyaṃ āharāpessāmīti. So tapacaraṇaṃ caranto viya sīlavā

---------------------------------------------------------------------------------------------
page96.
Viya ca hutvā tāpasānaṃ avidūre suriyaṃ namassamāno aṭṭhāsi.
Manussā taṃ disvā sīlavantānaṃ santike vasantā sīlavanto hontīti
vatvā paṭhamaṃ gāthamāhaṃsu
         sabbesu kira bhūtesu    santi sīlasamāhitā,
         passa sākhāmigaṃ jammaṃ   ādiccamupatiṭṭhatīti.
     Tattha santi sīlasamāhitāti sīlena samāhitā samannāgatā saṃvijjanti,
sīlavanto ca samāhitā ca ekaggacittā saṃvijjantīti attho. Jammanti
lāmakaṃ. Ādiccamupatiṭṭhatīti suriyaṃ namassamāno tiṭṭhati.
     Evaṃ te manusse tassa guṇe kathente disvā bodhisatto
tumhe imassa lolamakkaṭassa sīlācāraṃ ajānitvā avatthusmiṃ yeva
pasannāti vatvā dutiyaṃ gāthamāha
        nāssa sīlaṃ vijānātha    anaññāya pasaṃsatha,
        aggihuttañca ūhanaṃ      dve ca bhinnā kamaṇḍalūti.
     Tattha anaññāyāti ajānitvā. Ūhananti iminā
pāpamakkaṭena ūhanaṃ. Kamaṇḍalūti kuṇḍikā. Dve ca kuṇḍikā tena
bhinnāti evamassa aguṇaṃ kathesi. Manussā makkaṭassa kuhakabhāvaṃ
ñatvā leḍḍū ca yaṭṭhiyo ca gahetvā pothetvā palāpetvā
isigaṇassa bhikkhaṃ adaṃsu. Isiyopi himavantameva gantvā aparihīnajjhānā
brahmalokaparāyanā ahesuṃ.
     Satthā imaṃ dhammadesanaṃ āharitvā jātakaṃ samodhānesi. Tadā

---------------------------------------------------------------------------------------------
page97.
Makkaṭo ayaṃ kuhako ahosi, isigaṇā buddhaparisā, gaṇasatthā pana
ahamevāti.
                 Ādiccupaṭṭhānajātakaṃ pañcamaṃ.
                    ---------------
                     6 Kaḷāyamuṭṭhijātakaṃ
      bālo vatāyaṃ dumasākhagocaroti idaṃ satthā jetavane viharanto
kosalarājānaṃ ārabbha kathesi.
     Ekasmiṃ hi samaye vassakāle kosalarañño paccanto kupito,
tattha ṭhitā yodhā dve tīṇi yuddhāni katvā paccatthike abhibhavituṃ
asakkontā rañño sāsanaṃ pesesuṃ. Rājā akāle vassāne
yeva nikkhamitvā jetavanasamīpe khandhāvāraṃ bandhitvā cintesi ahaṃ
akāle nikkhanto, kandarapadarādayo udakapūrā, dukkamo maggo, satthāraṃ
upasaṅkamissāmi, so maṃ kahaṃ gacchasi mahārājāti pucchissati, athāhaṃ
etamatthaṃ ārocessāmi, na kho pana maṃ satthā samparāyikenevatthena
anuggaṇhati, diṭṭhadhammikenāpi anuggaṇhati yeva, tasmā sace me
gamanena avuḍḍhi bhavissati, akālo mahārājāti vakkhati, sace pana
vuḍḍhi bhavissati, so tuṇhī bhavissatīti. So jetavanaṃ pavisitvā
satthāraṃ vanditvā ekamantaṃ nisīdi. Satthā handa kuto nu tvaṃ
mahārāja āgacchasi divādivassāti pucchi. Bhante ahaṃ paccantaṃ

---------------------------------------------------------------------------------------------
page98.
Vūpasametuṃ nikkhanto, tumhe vanditvā gamissāmīti āgatomhīti.
Satthā pubbepi mahārāja rājāno senāya abbhuggacchamānāya paṇḍitānaṃ
kathaṃ sutvā akāle abbhuggamanaṃ nāgamiṃsūti vatvā tena yācito
atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tassa dhammānusāsako sabbatthakaamacco ahosi. Atha rañño
paccante kupite paccante yodhā paṇṇaṃ pesesuṃ. Rājā vassakāle
nikkhamitvā uyyāne ṭhatvā khandhāvāraṃ bandhi. Bodhisatto rañño
santike aṭṭhāsi. Tasmiṃ khaṇe assānaṃ kaḷāye sedetvā āharitvā
doṇiyaṃ pakkhipiṃsu. Uyyāne makkaṭesu eko makkaṭo rukkhā
otaritvā tato kaḷāye gahetvā mukhaṃ pūretvā hatthehipi gahetvā
uppatitvā rukkhe nisīditvā khādituṃ ārabhi. Athassa khādamānassa
hatthato eko kaḷāyo bhūmiyaṃ pati. So mukhena ca hatthehi ca
gahite sabbe kaḷāye chaḍḍetvā rukkhā oruyha tameva kaḷāyaṃ
olokento taṃ kaḷāyaṃ adisvā va puna rukkhaṃ abhirūhitvā aṭṭe
sahassaparājito viya socamāno dummukho rukkhasākhāya nisīdi. Rājā
makkaṭassa kiriyaṃ disvā bodhisattaṃ āmantetvā passa, kinnāmetaṃ makkaṭena
katanti pucchi. Bodhisatto mahārāja bahuṃ anavaloketvā appaṃ
olokentā dubbuddhino bālā evarūpaṃ karonti yevāti vatvā paṭhamantāva
gāthamāha

---------------------------------------------------------------------------------------------
page99.
            Bālo vatāyaṃ dumasākhagocaro,
            paññā janinda nayimassa vijjati,
            kaḷāyamuṭṭhiṃ avakiriya kevalaṃ
            ekaṃ kaḷāyaṃ patitaṃ gavesatīti.
     Tattha dumasākhagocaroti makkaṭo. So hi dumasākhāsu gocaraṃ
gaṇhati, tāpi assa gocarā sañcaraṇabhūmibhūtā, tasmā dumasākhagocaroti.
Janindāti rājānaṃ ālapati. Rājā hi paramissarabhāvena
janassa indoti janindo. Kaḷāyamuṭṭhinti varakamuṭṭhiṃ.
Kāḷarājamāsamuṭṭhintipi vadanti yeva. Avakiriyāti avakiritvā.
Kevalanti sabbaṃ. Gavesatīti bhūmiyaṃ patitaṃ ekameva pariyesatīti.
     Evaṃ vatvā puna bodhisatto taṃ upasaṅkamitvā rājānaṃ
āmantetvā dutiyaṃ gāthamāha
         evameva mayaṃ rāja     ye caññe atilobhino
         appena bahuṃ jeyyāma    kaḷāyeneva vānaroti.
     Tatrāyaṃ saṅkhepattho mahārāja evameva mayañca ye caññe
lobhābhibhūtā janā sabbepi appena bahuṃ jeyyāma, mayaṃ hi etarahi
akāle vassānasamaye maggaṃ gacchantā appakassa atthassa kāraṇā
bahukā atthā parihāyāma. Kaḷāyeneva vānaroti yathā ayaṃ vānaro
ekaṃ kaḷāyaṃ pariyesamāno tenekena kaḷāyena sabbakaḷāyehi parihīno,
evaṃ mayampi etarahi akālena kandarapadarādīsu pūresu gacchamānā
appamattakaṃ atthaṃ pariyesamānā bahūhi hatthivāhanaassavāhanādīhi

---------------------------------------------------------------------------------------------
page100.
Ceva balakāyena ca parihāyissāma, tasmā akāle gantuṃ na vaṭṭatīti
rañño ovādaṃ adāsi.
     Rājā taṃ tassa kathaṃ sutvā tato va paṭinivattitvā
bārāṇasīnagarameva pāvisi. Corāpi rājā kira coramaddanaṃ karissāmīti
nagarā nikkhantoti sutvā paccantato palāyiṃsu.
     Paccuppannepi corā kosalarājā kira nikkhantoti sutvā
palāyiṃsu. Rājā satthu dhammadesanaṃ sutvā uṭṭhāyāsanā bhagavantaṃ
vanditvā padakkhiṇaṃ katvā sāvatthimeva agamāsi.
     Satthā imaṃ dhammadesanaṃ āharitvā jātakaṃ samodhānesi.
Tadā rājā ānando ahosi, paṇḍitāmacco pana ahamevāti.
                   Kaḷāyamuṭṭhijātakaṃ chaṭṭhaṃ.
                     -------------
                      7 Tindukajātakaṃ
     dhanuhatthakalāpehīti idaṃ satthā jetavane viharanto paññāpāramiṃ
ārabbha kathesi.
     Satthā hi mahābodhijātake viya ummaṅgajātake viya ca attano
paññāya vaṇṇaṃ vaṇṇitaṃ sutvā na bhikkhave idāneva tathāgato
paññavā pubbepi paññavā upāyakusalo yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
vānarayoniyaṃ nibbattitvā asītisahassavānaraparivāro himavantappadese

Page 101-200.

page101.
Vāsaṃ kappesi. Tassāsanne eko paccantagāmo kadāci vasati
kadāci ubbasati, 1- tassa pana gāmakassa majjhe sākhāviṭapasampanno
madhuraphalo eko tindukarukkho 2- atthi. Vānaragaṇo ubbasitakāle 3-
āgantvā tassa phalāni khādati. Athāparasmiṃ phalavāre so gāmo
puna manussavāso ahosi naḷaparikkhitto dvārayutto. Sopi rukkho
phaladharo namitasākho aṭṭhāsi. Vānaragaṇo cintesi mayaṃ pubbe asukagāme
tindukaphalāni khādāma, phaliko nu kho so etarahi rukkho udāhu no,
āvāsiko gāmo  udāhu noti, evañca pana cintetvā gaccha, imaṃ pavattiṃ
jānāhīti ekaṃ vānaraṃ pesesi. So gantvā rukkhassa phalitabhāvaṃ
gāmassa ca gāḷhavāsabhāvaṃ ñatvā āgantvā ārocesi. Vānarā
tassa phalitabhāvaṃ sutvā madhurāni tindukaphalāni khādissāmāti ussāhajātā
vānarindassa tamatthaṃ ārocesuṃ. Vānarindo gāmo āvāso
anāvāsoti pucchi. Āvāso devāti. Tena hi na gantabbaṃ, manussā
hi bahumāyā hontīti. Deva manussānaṃ paṭisallānavelāya
aḍḍharattikasamaye khādissāmāti bahū vatvā 4- vānarindaṃ sampaṭicchāpetvā
himavantato otaritvā tassa gāmassa avidūre manussānaṃ paṭisallānakālaṃ
āgamayamānā mahāpāsāṇapiṭṭhe sayitvā majjhimayāme manussesu
niddaṃ okkamantesu rukkhaṃ āruyha phalāni khādiṃsu. Atheko puriso
sarīrakiccena gehā nikkhamitvā gāmamajjhaṃ gato vānare disvā
manussānaṃ ācikkhi. Bahū manussā dhanukalāpaṃ sannayhitvā
@Footnote: 1 ubbisatītipi. 2 tiṇḍukarukkhotipi.
@3 ubbisitakāletipi. 4 gantvātipi.

---------------------------------------------------------------------------------------------
page102.
Nānāvudhahatthā leḍḍudaṇḍādīni ādāya pabhātāya rattiyā vānare
gaṇhissāmāti rukkhaṃ parivāretvā aṭṭhaṃsu. Asītisahassā vānarā manusse
disvā maraṇabhayatajjitā natthi no añño paṭisaraṇo aññatra
vānarindāti tassa santikaṃ gantvā paṭhamaṃ gāthamāhaṃsu
         dhanuhatthakalāpehi       nettiṃsavaradhāribhi
         samantā parikiṇṇamhā,   kathaṃ mokkho bhavissatīti.
     Tattha dhanuhatthakalāpehīti dhanukalāpahatthehi dhanūni ceva sarakalāpe
ca gahetvā ṭhitehīti attho. Parikiṇṇamhāti parivāritamhā. Kathanti
kena nu kho upāyena amhākaṃ mokkho bhavissatīti.
     Tesaṃ kathaṃ sutvā vānarindo mā bhāyittha, manussā nāma
bahukiccā, ajjāpi majjhimayāmo vattati, api nāma tesaṃ amhe
māressāmāti parivāretvā ṭhitānaṃ imassa kiccassa antarāyakaraṃ
aññaṃ kiccaṃ uppajjeyyāti vānare samassāsetvā dutiyaṃ gāthamāha
         appeva bahukiccānaṃ     attho jāyetha koci naṃ,
         atthi rukkhassa acchinnaṃ   khajja taññeva tindukanti.
     Tattha nanti nipātamattaṃ. Appeva bahukiccānaṃ manussānaṃ
añño koci attho uppajjeyyāti ayamettha attho. Atthi
rukkhassa acchinnanti imassa rukkhassa phalānaṃ ākaḍḍhanaparikaḍḍhanavasena
acchinnabahukāraṃ atthi. Khajja taññeva tindukanti tindukaphalaṃ khajjatha
yeva tumhe, yāvatakena vo attho atthi, tattakaṃ khādatha, amhākaṃ
paharaṇakāle jānissāmāti.

---------------------------------------------------------------------------------------------
page103.
     Mahāsatto kapigaṇaṃ samassāsesi. Ettakaṃ hi assāsaṃ alabhamānā
sabbepi te phalitehi hadayehi jīvitakkhayaṃ pāpuṇeyyuṃ. Mahāsatto
pana evaṃ vānaragaṇaṃ assāsetvā sabbe vānare samānethāti āha.
Samānentā tassa bhāgineyyaṃ senakaṃ nāma vānaraṃ adisvā senako
nāgacchatīti ārocesuṃ. Sace senako nāgato, tumhe mā bhāyittha,
idāni vo so sotthiṃ karissatīti. Senakopi vānaragaṇassa āgamanakāle
niddāyitvā pacchā pabuddho kañci adisvā padānupadiko hutvā
āgacchanto manusse disvā vānaragaṇassa bhayaṃ uppannanti ñatvā
ekasmiṃ pariyantagehe aggiṃ jāletvā suttaṃ kantantiyā mahallakitthiyā
santikaṃ gantvā khettaṃ gacchanto gāmadārako viya ekaṃ ummukaṃ
gahetvā uparivāte ṭhatvā gāmaṃ padīpeti. Manussā makkaṭe
chaḍḍetvā aggiṃ nibbāpetuṃ agamaṃsu. Vānarā palāyantā senakassa
atthāya ekekaṃ phalaṃ gahetvā palāyiṃsu.
     Satthā imaṃ dhammadesanaṃ āharitvā jātakaṃ samodhānesi. Tadā
bhāgineyyasenako mahānāmasakko ahosi, vānaragaṇā buddhaparisā,
vānarindo pana ahamevāti.
                    Tindukajātakaṃ sattamaṃ.
                     -------------

---------------------------------------------------------------------------------------------
page104.
                      8 Kacchapajātakaṃ
     janitaṃ me bhavitaṃ meti idaṃ satthā jetavane viharanto ekaṃ
ahivātakarogā muttakaṃ ārabbha kathesi.
     Sāvatthiyaṃ kira ekasmiṃ kule ahivātakarogo uppajji.
Mātāpitāro puttaṃ āhaṃsu tāta mā imasmiṃ gehe vicara bhittiṃ bhinditvā
palāyitvā yattha katthaci gantvā tvaṃ jīvitaṃ rakkhāhi pacchā āgantvā
imasmiṃ nāma ṭhāne mahānidhānaṃ atthi, taṃ uddharitvā kuṭumbaṃ saṇṭhapetvā
sukhena jīveyyāsīti. Putto tesaṃ vacanaṃ sampaṭicchitvā
bhittiṃ bhinditvā palāyitvā attano roge vūpasante āgantvā
mahānidhānaṃ uddharitvā gharāvāsaṃ vasi. So ekadivasaṃ sappitelādīni
ceva vatthacchādanādīni ca gāhāpetvā jetavanaṃ gantvā satthāraṃ
vanditvā nisīdi. Satthā tena saddhiṃ paṭisanthāraṃ katvā tumhākaṃ
gehe ahivātakarogo uppannoti assumhā, kiṃ katvā muttosīti
pucchi. So taṃ pavattiṃ ācikkhi. Satthā pubbepi kho upāsaka
ye bhaye uppanne attano vasanaṭṭhāne ālayaṃ katvā aññattha
agatā te jīvitakkhayaṃ pāpuṇiṃsu, ye pana ālayaṃ akatvā aññattha
gatā te jīvitaṃ labhiṃsūti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
ekasmiṃ gāmake kumbhakārakule nibbattitvā kumbhakārakammaṃ katvā
puttadāraṃ posesi. Tadā pana bārāṇasiyā samīpe mahānadiyā

---------------------------------------------------------------------------------------------
page105.
Saddhiṃ ekābaddho mahājātasaro ahosi. So bahuudakakāle nadiyā
saddhiṃ ekodako ahosi. Udake mandibhūte visuṃ hoti. Macchakacchapā
pana imasmiṃ saṃvacchare suvuṭṭhikā bhavissati imasmiṃ saṃvacchare duvuṭṭhikāti
jānanti. Atha tasmiṃ sare nibbattamacchakacchapā imasmiṃ saṃvacchare
duvuṭṭhikā bhavissatīti ñatvā udakassa ekābaddhakāle yeva tamhā
sarā nikkhamitvā nadiṃ agamaṃsu. Eko pana kacchapo idaṃ me jātaṭṭhānaṃ
vuḍḍhitaṭṭhānaṃ mātāpitūhi vasitaṭṭhānaṃ, na sakkomi idaṃ khahitunti nadiṃ na
agamāsi. Atha nidāghasamaye tattha udakaṃ chijji. So kacchapo bodhisattassa
mattikagahaṇaṭṭhāne bhūmiyaṃ khanitvā 1- pāvisi. Bodhisatto mattikaṃ
gahessāmīti tattha gantvā mahākuddālena bhūmiṃ khananto 2- kacchapassa
piṭṭhiṃ bhinditvā mattikāpiṇḍaṃ viya naṃ kuddāleneva uddharitvā thale
pātesi. So vedanāppatto hutvā vasanaṭṭhāne ālayaṃ jahituṃ
asakkonto evaṃ vināsaṃ pāpuṇinti vatvā paridevamāno imā
gāthā avoca
         janitaṃ me bhavitaṃ me,     iti paṅke avassayiṃ,
         taṃ maṃ paṅko ajjhabhavi     yathā dubbalakaṃ tathā,
         taṃ taṃ vadāmi bhaggava,     suṇohi vacanaṃ mama,
         gāme vā yadi vāraññe  sukhaṃ yatthādhigacchati
         taṃ janitaṃ bhavitañca        purisassa pajānato
         yahiṃ jīve tahiṃ gacche,    na niketahato siyāti.
@Footnote: 1 khaṇitvātipi .   2 khaṇantotipi.

---------------------------------------------------------------------------------------------
page106.
     Tattha janitaṃ me bhavitaṃ meti idaṃ mama jātaṭṭhānaṃ idaṃ vuḍḍhitaṭṭhānaṃ.
Iti paṅke avassayinti iminā kāraṇena imasmiṃ kaddame
avassayiṃ nipajjiṃ vāsaṃ kappesinti attho. Ajjhabhavīti abhibhavi
vināsaṃ pāpesi . Bhaggavāti kumbhakāraṃ ālapati, kumbhakārānaṃ
nāmagottapaññatti esā yadidaṃ bhaggavāti. Sukhanti kāyikacetasikassādaṃ.
Taṃ janitaṃ bhavitañcāti taṃ jātaṭṭhānañca vuḍḍhitaṭṭhānañca. Jānitaṃ
bhāvitanti dīghavasenāpi pāṭho. So yeva attho. Pajānatoti
atthānatthaṃ kāraṇākāraṇaṃ jānantassa. Na niketahato siyāti nikete
ālayaṃ katvā aññattha agacchanto niketena hato, evarūpaṃ
maraṇadukkhaṃ pāpito na bhaveyyāti.
     Evaṃ bodhisattena saddhiṃ kathento kālamakāsi. Bodhisatto taṃ
gahetvā sakalagāmavāsino sannipātāpetvā te manusse ovadanto
evamāha passatha imaṃ kacchapaṃ, ayaṃ aññesaṃ macchakacchapānaṃ
mahānadigamanakāle attano vasanaṭṭhāne ālayaṃ chindituṃ asakkonto tehi
saddhiṃ agantvā mama mattikagahaṇaṭṭhānaṃ pavisitvā nipajji, athassāhaṃ
mattikaṃ gaṇhanto mahākuddālena piṭṭhiṃ bhinditvā mattikapiṇḍaṃ
viya naṃ thale pātesiṃ, ayaṃ attanā katakammaṃ āvikaritvā dvīhi
gāthāhi paridevitvā kālamakāsi, evamesa attano vasanaṭṭhāne ālayaṃ
katvā maraṇaṃ patto, tumhepi mā iminā kacchapena sadisā ahuvattha,
ito paṭṭhāya mayhaṃ rūpaṃ mayhaṃ saddo mayhaṃ gandho mayhaṃ raso
mayhaṃ phoṭṭhabbo mayhaṃ putto mayhaṃ dhītā mayhaṃ dāsīdāsaparicchedo

---------------------------------------------------------------------------------------------
page107.
Hiraññasuvaṇṇanti taṇhāvasena upabhogaparibhogavasena mā gaṇhatha,
ekakovesa satto tīsu bhavesu parivattatīti. Evaṃ buddhalīḷhāya
mahājanassa ovādamadāsi. So ovādo sakalajambudīpaṃ pattharitvā
sattamattāni vassasahassāni aṭṭhāsi. Mahājano bodhisattassa ovāde
ṭhatvā dānādīni puññāni katvā āyuhapariyosāne saggapuraṃ 1- pūresi.
Bodhisattopi tatheva puññāni katvā saggapuraṃ pūresi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne so kulaputto sotāpattiphale patiṭṭhāsi.
Tadā kacchapo ānando ahosi, kumbhakāro pana ahamevāti.
                    Kacchapajātakaṃ aṭṭhamaṃ.
                      -----------
                      9 Satadhammajātakaṃ
     tañca appañca ucchiṭṭhanti idaṃ satthā jetavane viharanto
ekavīsatividhaṃ anesanaṃ ārabbha kathesi.
     Ekasmiṃ hi kāle bahū bhikkhū vejjakammena dūtakammena pahiṇagamanena
jaṅghapesanikena dantakaṭṭhadānena veḷudānena pupphadānena phaladānena
cuṇṇadānena garubhaṇḍadānena osadhadānena piṇḍapātikenāti
evarūpāya ekavīsatividhāya anesanāya jīvitaṃ kappesuṃ. Sā sāketajātake
āvibhavissati. Satthā tesaṃ jīvitakappanabhāvaṃ ñatvā etarahi bahū bhikkhū
@Footnote: 1 saggapadantipi.

---------------------------------------------------------------------------------------------
page108.
Anesanāya jīvitaṃ kappenti, te pana evaṃ jīvataṃ kappetvā yakkhattabhāvā
petattabhāvā na muccissanti, dhuragoṇā vā hutvā nibbattissanti,
niraye ca paṭisandhiṃ gaṇhissanti, etesaṃ hitatthāya sukhatthāya
mayā attajjhāsayaṃ sakapaṭibhāṇaṃ ekaṃ dhammadesanaṃ kathetuṃ vaṭṭatīti
bhikkhusaṅghaṃ sannipātāpetvā na bhikkhave ekavīsatividhāya anesanāya paccayā
uppādetabbā, anesanāya hi uppannapiṇḍapāto ādittalohaguḷasadiso
halāhalavisūpamo, anesanā hi nāmesā buddhapaccekabuddhabuddhasāvakehi
garahitā paṭikuṭṭhā, anesanāya uppannapiṇḍapātaṃ
bhuñjantassa hi hāso vā somanassaṃ vā natthi, evaṃ uppanno hi
piṇḍapāto mama sāsane caṇḍālassa ucchiṭṭhabhojanasadiso, tassa
paribhogo satadhammamāṇavassa caṇḍālassa ucchiṭṭhabhattaparibhogo viya
hotīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
caṇḍālayoniyaṃ nibbattetvā vayappatto kenacideva karaṇīyena
pātheyyataṇḍule ca bhattapuṭañca gahetvā maggaṃ paṭipajji. Tasmimpi kāle
bārāṇasiyaṃ eko māṇavo atthi satadhammo nāma nāmena
udiccabrāhmaṇamahāsālakule nibbatto. Sopi kenacideva karaṇīyena taṇḍulaṃ
vā bhattapuṭaṃ vā agahetvā maggaṃ paṭipajji. Te ubhopi mahāmagge
samāgacchiṃsu. Māṇavo bodhisattaṃ kiṃ jātikosīti pucchi. So ahaṃ
caṇḍāloti vatvā tvaṃ kiṃ jātikosīti māṇavaṃ pucchi. So ahaṃ
udiccabrāhmaṇoti. Sādhu gacchāmāti te ubhopi maggaṃ agamaṃsu.

---------------------------------------------------------------------------------------------
page109.
Bodhisatto pātarāsavelāya udakaphāsukaṭṭhāne nisīditvā hatthe dhovitvā
bhattapuṭaṃ mocetvā māṇava bhattaṃ bhuñjāhīti āha. Natthi hare
caṇḍāla mama bhattena atthoti. Bodhisatto sādhūti puṭabhattaṃ
ucchiṭṭhaṃ akatvā va attano yāpanamattaṃ aññasmiṃ paṇṇe pakkhipitvā
puṭakaṃ bandhitvā ekamante ṭhapetvā bhuñjitvā pānīyaṃ pivitvā
tato hatthapāde dhovitvā taṇḍule ca sesabhattañca ādāya gacchāma
māṇavāti maggaṃ paṭipajji. Te sakaladivasaṃ gantvā sāyaṃ ubhopi ekasmiṃ
udakaphāsukaṭṭhāne nhātvā paccuttariṃsu. Bodhisatto phāsukṭṭhāne
nisīditvā bhattapuṭaṃ mocetvā māṇavaṃ anāpucchitvā bhuñjituṃ ārabhi.
Māṇavo sakaladivasaṃ maggagamanena kilanto chātajjhatto sace me bhattaṃ
dassati, bhuñjissāmīti olokento aṭṭhāsi. Itaro kiñci avatvā
bhuñjateva. Māṇavo cintesi ayaṃ caṇḍālo mayhaṃ avatvā va sabbaṃ
bhuñjati, nippīḷetvā piṇḍaṃ gahetvā upariucchiṭṭhabhattaṃ chaḍḍetvā
sesaṃ bhuñjituṃ vaṭṭatīti. So tathā katvā ucchiṭṭhabhattaṃ
bhuñji. Athassa bhuttamattasseva mayā attano jātigottakulappadesānaṃ
ananucchavikaṃ kammaṃ kataṃ, caṇḍālassa nāma me ucchiṭṭhabhattaṃ bhuttanti
balavavippaṭisāro uppajji. Tāvadevassa salohitaṃ bhattaṃ mukhato
uggañchi. So appamattakassa bhattassa vata me kāraṇā ananucchavikaṃ
kammaṃ katanti uppannabalavasokatāya paridevamāno paṭhamaṃ gāthamāha
         tañca appañca ucchiṭṭhaṃ    tañca kicchena no adā,
         sohaṃ brāhmaṇajātiko,   yaṃ bhuttaṃ tampi uggatanti.

---------------------------------------------------------------------------------------------
page110.
     Tatrāyaṃ saṅkhepattho yaṃ mayā bhuttaṃ taṃ appañca ucchiṭṭhañca,
tañca no so caṇḍālo na attano ruciyā adāsi, atha kho nippīḷiyamāno
kicchena kasirena adāsi, so ahaṃ parisuddhabrāhmaṇajātiko,
teneva me yaṃ bhuttaṃ tampi saddhiṃ lohitena uggatanti.
     Evaṃ māṇavo paridevitvā kiṃ dāni me evarūpaṃ ananucchavikaṃ
kammaṃ katvā jīvitenāti araññaṃ pavisitvā kassaci attānaṃ adassetvā
anāthamaraṇaṃ patto.
     Satthā imaṃ atītaṃ dassetvā seyyathāpi bhikkhave satadhammamāṇavassa
taṃ caṇḍālucchiṭṭhaṃ bhuñjitvā attano ayuttabhojanassa bhuttattā
neva hāso na somanassaṃ uppajji, evameva yo imasmiṃ sāsane
pabbajito anesanāya jīvitaṃ kappento tathāladdhaṃ paccayaṃ paribhuñjati,
tassa buddhapaṭikuṭṭhāya garahitajīvikāya jīvitabhāvato neva hāso na
somanassaṃ uppajjīti vatvā abhisambuddho hutvā dutiyaṃ gāthamāha
         evaṃ dhammaṃ niraṃkatvā     yo adhammena jīvati
         satadhammova lābhena      laddhenāpi na nandatīti.
     Tattha dhammanti ājīvapārisuddhisīlaṃ dhammaṃ. Niraṃkatvāti nīharitvā
chaḍḍetvā. Adhammenāti evaṃ ekavīsatiyā anesanasaṅkhātena
micchājīvena. Satadhammoti tassa nāmaṃ. Sutadhammotipi pāṭho. Na nandatīti
yathā satadhammo māṇavo caṇḍālucchiṭṭhakaṃ me laddhanti tena lābhena
na nandati, evaṃ imasmimpi sāsane pabbajito kulaputto anesanāya
laddhalābhaṃ paribhuñjanto na nandati na tussati buddhagarahitajīvikāya

---------------------------------------------------------------------------------------------
page111.
Jīvāmīti domanassappatto va hoti. Tasmā anesanāya jīvitaṃ
kappentassa satadhammamāṇavasseva araññaṃ pavisitvā anāthamaraṇaṃ
marituṃ varanti.
     Evaṃ satthā imaṃ dhammadesanaṃ āharitvā cattāri ariyasaccāni
pakāsetvā jātakaṃ samodhānesi. Saccapariyosāne bahū bhikkhū
sotāpattiphalādīni pāpuṇiṃsu. Tadā ahameva caṇḍālaputto ahosinti.
                    Satadhammajātakaṃ navamaṃ.
                     -------------
                      10 Duddadajātakaṃ
     duddadaṃ dadamānānanti idaṃ satthā jetavane viharanto gaṇadānaṃ
ārabbha kathesi.
     Sāvatthiyaṃ kira dve sahāyakā kuṭumbikaputtā chandakaṃ saṃharitvā
sabbaparikkhāradānaṃ sajjetvā buddhappamukhaṃ bhikkhusaṅghaṃ nimantetvā
sattāhaṃ mahādānaṃ pavattetvā sattame divase sabbaparikkhāraṃ adaṃsu.
Tesu gaṇajeṭṭhako satthāraṃ vanditvā ekamante nisīditvā bhante
imasmiṃ dāne bahudāyakāpi atthi appadāyakāpi, tesampi sabbesaṃ
idaṃ dānaṃ mahapphalaṃ hotūti dānaṃ niyyādeti. Satthā tumhehi kho
upāsakā buddhappamukhassa bhikkhusaṅghassa dānaṃ datvā evaṃ niyyādentehi
mahākammaṃ kataṃ, porāṇakapaṇḍitāpi dānaṃ datvā evameva
niyyādesunti vatvā tena yācito atītaṃ āhari.

---------------------------------------------------------------------------------------------
page112.
     Atīte bārāṇasiyaṃ brahmadatte rajjaṃ kārente bodhisatto
kāsikaraṭṭhe brāhmaṇakule nibbattitvā vayappatto takkasilāyaṃ
sabbasippāni uggaṇhitvā gharāvāsaṃ pahāya isipabbajjaṃ pabbajitvā
gaṇasatthā hutvā himavantappadese ciraṃ vasitvā loṇambilasevanatthāya
janapadacārikañcaramāno bārāṇasiyaṃ gantvā rājuyyāne vasitvā
punadivase dvāragāme sapariso piṇḍāya cari. Manussā bhikkhaṃ adaṃsu.
Punadivase bārāṇasiyaṃ cari. Manussā sampiyāyamānā bhikkhaṃ datvā
gaṇabandhena chandakaṃ saṃharitvā dānaṃ sajjetvā isigaṇassa mahādānaṃ
pavattayiṃsu. Dānapariyosāne gaṇajeṭṭhako evameva vatvā iminā
niyāmena dānaṃ niyyādesi. Bodhisatto āvuso cittappasāde sati,
appakaṃ nāma dānaṃ natthīti vatvā anumodanaṃ karonto imā gāthā
avoca
            duddadaṃ dadamānānaṃ      dukkaraṃ kammakubbataṃ
            asanto nānukubbanti,   sataṃ dhammo durannayo,
            tasmā satañca asatañca   nānā hoti ito gati,
            asanto nirayaṃ yanti,    santo saggaparāyanāti.
     Tattha duddadanti dānaṃ nāma lobhādidosavasikehi apaṇḍitehi
dātuṃ na sakkā, tasmā duddadanti vuccati, taṃ dadamānānaṃ. Kubbatanti
tadeva dānakammaṃ sabbehi kātuṃ na sakkā. Dukkaranti taṃ kurumānānaṃ.
Asantoti apaṇḍitā bālā. Nānukubbantīti taṃ kammaṃ nānukaronti.
Sataṃ dhammoti paṇḍitānaṃ sabhāvo. Dānaṃ sandhāyetaṃ vuttaṃ. Durannayoti

---------------------------------------------------------------------------------------------
page113.
Phalasambandhavasena dujjāno evarūpassa dānassa evarūpo phalavipāko
hotīti durannayo durānubodho. Api ca durannayoti durādhigamo.
Apaṇḍitehi dānaṃ adatvā dānaphalaṃ nāma laddhuṃ na sakkātipi attho.
Nānā hoti ito gatīti ito cavitvā paralokaṃ gacchantānaṃ taṃ
paṭisandhigahaṇaṃ nānā hotīti. Asanto nirayaṃ yantīti apaṇḍitā dussīlā
dānaṃ adatvā sīlaṃ arakkhitvā nirayaṃ gacchanti. Santo saggaparāyanāti
paṇḍitā pana dānaṃ datvā sīlaṃ rakkhitvā uposathakammaṃ katvā
tīṇi sucaritāni pūretvā saggaparāyanā honti mahantaṃ sukhasampattiṃ
anubhavantīti.
     Evaṃ bodhisatto anumodanaṃ katvā cattāro vassike māse
tattheva vasitvā vassātikkame himavantaṃ gantvā jhānaṃ nibbattetvā
aparihīnajjhāno brahmalokūpago ahosi.
     Satthā imaṃ dhammadesanaṃ āharitvā jātakaṃ samodhānesi. Tadā
isigaṇā buddhaparisā ahesuṃ, gaṇasatthā pana ahamevāti.
                    Duddadajātakaṃ dasamaṃ.
                  Kalyāṇadhammavaggo tatiyo.
                    --------------

---------------------------------------------------------------------------------------------
page114.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page115.
                    4 Asadisavaggavaṇṇanā
                      ----------
                     1 asadisajātakaṃ.
     Dhanuggaho asadisoti idaṃ satthā jetavane viharanto
mahābhinikkhamanaṃ ārabbha kathesi.
     Ekadivasaṃ hi bhikkhū dhammasabhāyaṃ sannisinnā bhagavato
mahābhinekkhammapāramiṃ vaṇṇentā nisīdiṃsu. Satthā āgantvā
kāyanuttha bhikkhave etarahi kathāya sannisinnāti pucchitvā imāya nāmāti
vutte na bhikkhave tathāgato idāneva mahābhinikkhamanaṃ nikkhamanto
pubbepi setacchattaṃ pahāya nikkhamanto yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tassa aggamahesiyā kucchimhi paṭisandhiṃ gaṇhi. Tassa sotthinā
jātassa nāmaggahaṇadivase asadisakumāroti nāmaṃ kariṃsu. Athassa
ādhāvitvā paridhāvitvā vicaraṇakāle añño puññavā satto
deviyā kucchimhi paṭisandhiṃ gaṇhi. Tassa sotthinā jātassa
nāmaggahaṇadivase brahmadattakumāroti nāmaṃ kariṃsu. Tesu bodhisatto
soḷasavassikakāle takkasilāyaṃ gantvā disāpāmokkhassa ācariyassa
santike tayo vede aṭṭhārasa ca vijjuṭṭhānāni sabbasippāni ca
uggaṇhitvā issāsasippe asadiso hutvā bārāṇasiṃ paccāgami.

---------------------------------------------------------------------------------------------
page116.
Rājā kālaṃ kurumāno asadisakumārassa rajjaṃ datvā brahmadattassa
uparajjaṃ dethāti vatvā kālamakāsi. Tasmiṃ kālakate bodhisatto
attano rajje diyamāne mayhaṃ rajjena attho natthīti paṭikkhipi.
Brahmadattaṃ rajje abhisiñciṃsu. Bodhisatto mayhaṃ yasena attho
natthīti kiñcipi na icchi. Kaniṭṭhe rajjaṃ kārente pakatiyā va
rājākāreneva vasi. Rājapādamūlikā asadisakumāro rajjaṃ patthetīti
vatvā rañño santike bodhisattaṃ paribhindiṃsu. Sopi tesaṃ vacanaṃ
gahetvā paribhinnacitto bhātaraṃ me gaṇhathāti manusse uyyojesi.
Atheko bodhisattassa atthacarako taṃ kāraṇaṃ ārocesi. Bodhisatto
kaniṭṭhabhātikassa kuppitvā aññaṃ raṭṭhaṃ gantvā eko dhanuggaho
āgantvā rājadvāre ṭhitoti rañño ārocāpesi. Rājā kittakaṃ
bhogaṃ icchatīti pucchi. Ekasaṃvacchare satasahassanti. Sādhu
āgacchatūti. Atha naṃ āgantvā samīpe ṭhitaṃ pucchi tvaṃ dhanuggahoti.
Āma devāti. Sādhu maṃ upaṭṭhahīti. So tato paṭṭhāya rājānaṃ
upaṭṭhahi. Tassa paribbayaṃ diyamānaṃ disvā atibahuṃ labhatīti
porāṇadhanuggahā ujjhāyiṃsu. Athekadivasaṃ rājā uyyānaṃ gantvā
maṅgalasilāpaṭṭasamīpe sāṇipākāraṃ parikkhipāpetvā ambarukkhamūle
mahāsayane nipanno uddhaṃ olokento rukkhagge ekaṃ ambapiṇḍiṃ
disvā imaṃ na sakkā abhirūhitvā gaṇhitunti dhanuggahe pakkosāpetvā
imaṃ ambapiṇḍiṃ sarena chinditvā pātetuṃ sakkhissathāti āha.
Na etaṃ deva amhākaṃ garu, devena pana no bahuvāre kammaṃ

---------------------------------------------------------------------------------------------
page117.
Diṭṭhapubbaṃ, adhunāgato dhanuggaho amhehi bahutaraṃ labhati, taṃ pātāpethāti.
Rājā bodhisattaṃ pakkosāpetvā sakkhissasi tāta etaṃ pātetunti
pucchi. Ekaṃ okāsaṃ labhamāno sakkhissāmīti. Kataraṃ okāsanti.
Tumhākaṃ sayanassa antokāsanti. Rājā sayanaṃ harāpetvā okāsaṃ
kāresi. Bodhisattassa hatthe dhanu natthi, nivāsanantare dhanuṃ sannayhitvā
vicarati, tasmā sāṇiṃ laddhuṃ vaṭṭatīti āha. Rājā sāṇiṃ
āharāpetvā parikkhipāpesi. Bodhisatto antosāṇiṃ pavisitvā
uparinivatthavatthaṃ 1- nīharitvā ekaṃ rattavatthaṃ nivāsetvā kacchaṃ bandhitvā
ekaṃ rattavatthaṃ udare bandhitvā pasibbakato sandhiyuttaṃ khaggaṃ nīharitvā
vāmapasse sannayhitvā suvaṇṇakañcukaṃ paṭimuñcitvā cāpanāliṃ
piṭṭhiyaṃ sannayhitvā sandhiyuttaṃ meṇḍakamahādhanuṃ ādāya pavāḷavaṇṇajiyaṃ
āropetvā uṇhīsaṃ sīse paṭimuñcitvā tikhiṇakhurappaṃ
nakhehi parivattayamāno sāṇiṃ dvidhā katvā paṭhaviṃ phāletvā
alaṅkatanāgakumāro viya nikkhamitvā sarakhipanaṭṭhānaṃ gantvā khurappaṃ sannayhitvā
rājānaṃ āha kiṃ mahārāja etaṃ ambapiṇḍiṃ uddhaṃ ārohaṇakaṇḍena
pātemi udāhu orohaṇakaṇḍenāti 2-. Tāta bahū mayā
ārohaṇakaṇḍena pātentā diṭṭhapubbā, orohaṇakaṇḍena pātentā mayā
na diṭṭhapubbā, orohaṇakaṇḍena pātehīti. Mahārāja idaṃ kaṇḍaṃ
dūraṃ ārohissati, yāva cātummahārājikabhavanaṃ tāva gantvā sayaṃ
orohissati, yāvassa orohaṇaṃ tāva tumhehi adhivāsetuṃ vaṭṭatīti.
@Footnote: 1 uparinivatthasetavatthantipi .   2 adho orohaṇakaṇḍenātītipi.

---------------------------------------------------------------------------------------------
page118.
Rājā sādhūti sampaṭicchi. Atha naṃ puna āha mahārāja idaṃ kaṇḍaṃ
ārohamānaṃ ambapiṇḍivaṇṭaṃ yāvamajjhaṃ kantamānaṃ ārohissati,
orohaṇaṃ kesaggamattampi ito vā etto vā agantvā
odhiyaññeva patitvā ambapiṇḍiṃ gahetvā otarissati, passa
mahārājāti. Vegaṃ janetvā kaṇḍaṃ khipi. Taṃ kaṇḍaṃ ambapiṇḍivaṇṭaṃ
yāvamajjhaṃ kantamānaṃ abhirūhi. Bodhisatto idāni taṃ kaṇḍaṃ yāva
cātummahārājikabhavanaṃ gataṃ bhavissatīti ñatvā paṭhamakhittakaṇḍato
adhikataraṃ vegaṃ janetvā aññaṃ kaṇḍaṃ khipi. Taṃ gantvā
purimakaṇḍaṃ puṅkhe paharitvā nivattāpetvā sayaṃ tāvatiṃsabhavanaṃ abhirūhi.
Tattha naṃ devatā aggahesuṃ. Nivattanakaṇḍassa vātacchinnasaddo
asanisaddo viya ahosi. Mahājanena kiṃsaddo esoti vutte
bodhisatto nivattanakaṇḍassa saddoti vatvā attano attano
sarīre kaṇḍassa patanabhayena bhītatasitaṃ mahājanaṃ mā bhāyitthāti
assāsetvā kaṇḍassa bhūmiyaṃ patituṃ na dassāmīti āha. Kaṇḍaṃ
otaramānaṃ kesaggamattampi ito vā etto vā agantvā odhiyaññeva
patitvā ambapiṇḍiṃ chindi. Bodhisatto ambapiṇḍiyā ca kaṇḍassa
ca bhūmiyaṃ patituṃ adatvā ākāse yeva sampaṭicchanto ekena hatthena
ambapiṇḍiṃ ekena hatthena kaṇḍaṃ aggahesi. Mahājano taṃ acchariyaṃ
disvā na no evarūpaṃ diṭṭhapubbanti mahāpurisaṃ pasaṃsati unnadati
apphoṭeti 1- aṅguliyo vidhunati celukkhepasahassāni pavatteti.
@Footnote: 1 appoṭhetītipi.

---------------------------------------------------------------------------------------------
page119.
Rājaparisāya tuṭṭhahaṭṭhāya bodhisattassa dinnaṃ dhanakoṭimattaṃ ahosi.
Rājāpissa ghanavassaṃ vassanto viya bahudhanaṃ mahantaṃ yasaṃ adāsi. Evaṃ
bodhisatte tena raññā sakkate garukate tattha vasante, asadisakumāro
kira bārāṇasiyaṃ natthīti satta rājāno āgantvā bārāṇasiṃ
parivāretvā rajjaṃ vā detu yuddhaṃ vāti rañño paṇṇaṃ pesesuṃ.
Rājā maraṇabhayabhīto kuhiṃ me bhātā vasatīti pucchitvā ekaṃ
sāmantarājānaṃ upaṭṭhāsīti sutvā mama bhātike anāgacchante mayhaṃ
jīvitaṃ natthi, gacchatha assa mama vacanena pāde vanditvā khamāpetvā
gaṇhitvā āgacchathāti dūte pāhesi. Te gantvā bodhisattassa
pavattiṃ ārocesuṃ. Bodhisatto taṃ rājānaṃ āpucchitvā bārāṇasiṃ
paccāgantvā rājānaṃ mā bhāyīti samassāsetvā kaṇḍe akkharāni
chinditvā ahaṃ asadisakumāro āgato aññaṃ ekakaṇḍaṃ khipanto
sabbesaṃ vo jīvitaṃ māressāmi, jīvitena atthikā palāyantu,
khuddakamakkhikāya pivanamattampi lohitaṃ anuppādemīti aṭṭālake ṭhatvā
sattannaṃ rājūnaṃ bhuñjantānaṃ kāñcanapāṭimakule yeva kaṇḍaṃ pātesi.
Te akkharāni disvā maraṇabhayabhītā sabbe palāyiṃsu. Evaṃ bodhisatto
khuddakamakkhikāya pivanamattampi lohitaṃ anuppādetvā satta rājāno
palāpetvā kaniṭṭhabhātaraṃ avaloketvā kāme pahāya isipabbajjaṃ
pabbajitvā abhiññā ca samāpattiyo ca nibbattetvā jīvitapariyosāne
brahmalokūpago ahosi.
     Satthā evaṃ bhikkhave asadisakumāro satta rājāno palāpetvā

---------------------------------------------------------------------------------------------
page120.
Jitasaṅgāmo isipabbajjaṃ pabbajitoti vatvā abhisambuddho hutvā
imā gāthā avoca
         dhanuggaho asadiso         rājaputto mahabbalo
         dūre pāheti akkhaṇavedhī    mahākāyappadālino
         sabbāmitte raṇaṃ katvā     na ca kiñci viheṭhayi
         bhātaraṃ sotthiṃ katvāna      saññamaṃ ajjhupāgamīti.
     Tattha asadisoti na kevalaṃ nāmeneva balaviriyapaññāhipi
asadiso va. Mahabbaloti kāyabalenapi mahabbalo. Dūre pāhetīti
yāva cātummahārājikabhavanā tāvatiṃsabhavanā kaṇḍaṃ pesetuṃ samatthatāya
dūre pāheti. Akkhaṇavedhīti avirādhikavedhī. Atha vā akkhaṇaṃ vuccati
vijju, yāva ekā vijju niccharati tāva tenobhāsena sattaṭṭhavāre
kaṇḍāni gahetvā vijjhatīti akkhaṇavedhī. Mahākāyappadālinoti
mahante kāye padāleti. Cammakāyo dārukāyo lohakāyo ayakāyo
vālikakāyo udakakāyo phalakakāyoti ime sattakāyā nāma.
Tattha añño cammakāyaṃ padālento mahisacammampi vinivijjhati.
So pana satampi mahisacammāni vinivijjhati yeva. Añño aṭṭhaṅgulabahalaṃ
udumbarapadaraṃ caturaṅgulabahalaṃ asanapadaraṃ vinivijjhati, so
pana phalakasatampi ekato baddhaṃ vinivijjhati, tathā dvaṅgulabahalaṃ
tambalohapaṭṭaṃ aṅgulabahalaṃ ayapaṭṭaṃ vālikasakaṭassa padarasakaṭassa
vā pacchābhāge kaṇḍaṃ pavesetvā purabhāgena atipāteti. Pakatiyā
udake catuusubhaṭṭhānaṃ kaṇḍaṃ pavesesi thale aṭṭhusubhanti evaṃ

---------------------------------------------------------------------------------------------
page121.
Imesaṃ sattannaṃ mahākāyānaṃ padālanato mahākāyappadālino.
Sabbāmitteti sabbe amitte. Raṇaṃ katvāti yuddhaṃ katvā palāpesīti
attho. Na ca kiñci viheṭhayīti ekampi na viheṭheyya.
Aviheṭhayanto pana tehi saddhiṃ kaṇḍapesanena raṇaṃ katvā. Saññamaṃ
ajjhupāgamīti sīlasaññamaṃ pabbajjaṃ upagatoti.
     Evaṃ satthā imaṃ dhammadesanaṃ desetvā jātakaṃ samodhānesi.
Tadā kaniṭṭhabhātā ānando ahosi, asadisakumāro pana ahamevāti.
                    Asadisajātakaṃ paṭhamaṃ.
                      ----------
                    2 Saṅgāmāvacarajātakaṃ
     saṅgāmāvacaro sūroti idaṃ satthā jetavane viharanto nandattheraṃ
ārabbha kathesi.
     Satthari hi paṭhamagamanena kapilavatthupuraṃ gantvā kaniṭṭhabhātikaṃ
nandakumāraṃ pabbājetvā kapilavatthupurā nikkhamma anupubbena sāvatthiyaṃ
gantvā viharante āyasmā nando pattaṃ ādāya tathāgatena saddhiṃ
gehā nikkhamanakāle nandakumāro kira satthārā saddhiṃ gacchatīti
sutvā aḍḍhalikkhitehi kesehi vātapānantarena oloketvā tuvaṭaṃ
kho ayyaputta āgaccheyyāsīti idaṃ janapadakalyāṇiyā
vuttavacanamanussaranto ukkaṇṭhito anabhirato uppaṇḍuppaṇḍukajāto

---------------------------------------------------------------------------------------------
page122.
Dhamanisanthatagatto ahosi. Satthā tassa pavattiṃ ñatvā yannūnāhaṃ
nandaṃ arahatte patiṭṭhapessāmīti cintetvā tassa vasanapariveṇaṃ
gantvā paññattāsane nisinno kacci nanda imasmiṃ sāsane na
abhiramasīti pucchi. Bhante janapadakalyāṇiyā paṭibaddhacitto hutvā
nābhiramāmīti. Himavantacārikagatapubbo nandāti. Na gatapubbo
bhanteti. Tena hi nanda gacchāmāti. Natthi me bhante iddhi,
kathāhaṃ gamissāmīti. Satthā ahaṃ taṃ nanda mama iddhibalena
nessāmīti nandattheraṃ hatthe gahetvā ākāsaṃ pakkhanditvā
antarāmagge ekaṃ jhāmakkhettaṃ dassetvā jhāmakhāṇuke nisinnaṃ
chinnanāsanaṅguṭṭhaṃ jhāmalomachinnachaviṃ cammamattaṃ paliguṇṭhitaṃ ekaṃ makkaṭiṃ
dassetvā passasi tvaṃ nanda etaṃ makkaṭinti. Āma bhanteti. Suṭṭhu
paccakkhaṃ karohīti. Atha naṃ gahetvā saṭṭhiyojanikaṃ manosilātalaṃ
anotattadahādayo satta mahāsare pañca mahānadiyo
suvaṇṇapabbatarajaṭapabbatamaṇipabbatapaṭimaṇḍitaṃ anekasatarāmaneyyakaṃ
himavantapabbatañca dassetvā tāvatiṃsabhavanante nanda diṭṭhapubbanti pucchitvā
na diṭṭhapubbaṃ bhanteti vutte ehi nanda tāvatiṃsabhavanaṃ te dassessāmīti
tattha netvā paṇḍukambalasilāsane nisīdi. Sakko devarājā dvīsu
devalokesu devasaṅghena saddhiṃ āgantvā vanditvā ekamantaṃ nisīdi.
Aḍḍhateyyakoṭisaṃkhātā paricārikā pañcasatā kukkuṭapādā devaccharā
āgantvā vanditvā ekamantaṃ nisīdiṃsu. Satthā āyasmantaṃ
nandaṃ tā pañcasatā accharā kilesavasena punappunaṃ olokāpesi,

---------------------------------------------------------------------------------------------
page123.
Passasi nanda imā kukkuṭapādāniyo accharāyoti. Āma bhanteti.
Kinnu kho tā etā sobhanti udāhu janapadakalyāṇīti. Seyyathāpi
bhante janapadakalyāṇiyā upanidhāya sā paluddhamakkaṭī evameva imāsaṃ
upanidhāya janapadakalyāṇīti. Idāni kiṃ karissasi nandāti. Kiṃ
kammaṃ katvā bhante imā accharā labhantīti. Samaṇadhammaṃ katvāti.
Sace me bhante imāsaṃ paṭilābhatthāya bhagavā pāṭibhogo hoti,
ahaṃ samaṇadhammaṃ karissāmīti āha. Satthā karohi nanda ahante
pāṭibhogoti. Evaṃ thero devasaṅghamajjhe tathāgataṃ pāṭibhogaṃ
gahetvā mā bhante atipapañcaṃ karotha etha, gacchāma, ahaṃ samaṇadhammaṃ
karissāmīti āha. Satthā taṃ ādāya jetavanameva paccāgami.
Thero samaṇadhammaṃ kātuṃ ārabhi. Satthā dhammasenāpatiṃ āmantetvā
sāriputta mayhaṃ kaniṭṭhabhātā nando tāvatiṃsadevaloke devasaṅghassa
majjhe devaccharānaṃ kāraṇā maṃ pāṭibhogaṃ aggahesīti āha.
Eteneva upāyena mahāmoggallānattherassa mahākassapattherassa
anuruddhattherassa dhammabhaṇḍāgārikānandattherassāti asītimahāsāvakānaṃ
yebhuyyena sesabhikkhūnaṃ ācikkhi. Dhammasenāpatisāriputtatthero nandattheraṃ
upasaṅkamitvā saccaṃ kira tvaṃ āvuso nanda tāvatiṃsadevaloke
devasaṅghassa majjhe devaccharā labhanto samaṇadhammaṃ karissāmīti
dasabalaṃ pāṭibhogaṃ gaṇhīti vatvā nanu evaṃ sante tava brahmacariyāvāso
mātugāmasannissito, tassa te itthīnaṃ atthāya bhatiyā kammaṃ
karontena kammakārena saddhiṃ kiṃ nānākaraṇanti theraṃ lajjāpesi

---------------------------------------------------------------------------------------------
page124.
Nittejaṃ akāsi. Etenupāyena sabbepi asītimahāsāvakā avasesabhikkhū
ca taṃ āyasmantaṃ lajjāpesuṃ. So ayuttaṃ vata me katanti
hiriyā ca ottappena ca viriyaṃ daḷhaṃ paggaṇhitvā vipassanaṃ
vaḍḍhento arahattaṃ patvā satthāraṃ upasaṅkamitvā svāhaṃ bhante
bhagavato paṭissavā muñcāmīti āha. Satthāpi yadā pana tvaṃ
nanda arahattaṃ patto, tadā yevāhaṃ paṭissavā muttoti āha.
Etamatthaṃ viditvā dhammasabhāyaṃ bhikkhū kathaṃ samuṭṭhāpesuṃ yāva ovādakkhamo
vāyaṃ āvuso nandatthero ekovādeneva hirottappaṃ paccupaṭṭhapetvā
samaṇadhammaṃ katvā arahattaṃ pattoti. Satthā āgantvā kāyanuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave idāneva pubbepi nando ovādakkhamo yevāti
vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
hatthācariyakule nibbattitvā vayappatto hatthācariyasippe nipphattiṃ
patto ekaṃ bārāṇasīrañño sapattarājānaṃ upaṭṭhāsi. So tassa
maṅgalahatthiṃ susikkhitaṃ katvā sikkhāpesi. So rājā bārāṇasīrajjaṃ
gaṇhissāmīti bodhisattaṃ gahetvā maṅgalahatthiṃ āruyha mahatiyā
senāya bārāṇasiṃ gantvā parivāretvā rajjaṃ vā detu yuddhaṃ
vāti rañño paṇṇaṃ pesesi. Brahmadatto yuddhaṃ dassāmīti
pākāradvāraṭṭālakagopuresu balanikāyaṃ āropetvā yuddhaṃ adāsi.
Sapattarājā maṅgalahatthiṃ cammena vammetvā sayampi cammaṃ paṭimuñcitvā

---------------------------------------------------------------------------------------------
page125.
Hatthikkhandhagato tikhiṇaaṅkusaṃ ādāya nagaraṃ bhinditvā paccāmittaṃ
jīvitakkhayaṃ pāpetvā rajjaṃ hatthagataṃ karissāmīti hatthiṃ nagarābhimukhaṃ
pesesi. So uṇhakalalādīni ceva yantapāsāṇāni ca nānappakārāni
ca paharaṇāni vissajjente disvā maraṇabhayabhīto upasaṅkamituṃ
asakkonto paṭikkami. Atha naṃ hatthācariyo upasaṅkamitvā tāta
tvaṃ sūro saṅgāmāvacaro, evarūpe ṭhāne paṭikkamanannāma nānucchavikanti
vatvā hatthiṃ ovadanto imā gāthā avoca
         saṅgāmāvacaro sūro     balavā iti vissuto
         kinnu toraṇamāsajja      paṭikkamasi kuñjara,
         omadda khippaṃ palīghaṃ      esikāni ca ubbaha,
         toraṇāni ca madditvā    khippaṃ pavisa kuñjarāti.
     Tattha iti vissutoti tāta tvaṃ pavattasampahāraṃ saṅgāmaṃ
madditvā avacaraṇato saṅgāmāvacaro thirahadayatāya sūro thāmasampattiyā
ca balavāti evaṃ vissuto paññāto pākaṭo. Toraṇamāsajjāti
nagaradvārasaṅghaṭṭatoraṇaṃ patvā. Paṭikkamasīti kinnu kho osakkasi
kena kāraṇena nivattesīti vadati. Omaddāti avamadda adhopāteyya.
Esikāni ca ubbahāti nagaradvāre soḷasaratanaṃ aṭṭharatanaṃ bhūmiyaṃ
pavesetvā niccalaṃ katvā nikhātā esikā thambhā honti, te
khippaṃ uddhara luñcāti āṇāpesi. Toraṇāni ca madditvāti
nagaradvārassa piṭṭhisaṅghāṭe madditvā. Khippaṃ pavisāti sīghaṃ
nagaradvāraṃ pavisa. Kuñjarāti nāgaṃ ālapati.

---------------------------------------------------------------------------------------------
page126.
     Taṃ sutvā nāgo bodhisattassa ekovādeneva nivattitvā
esikatthambhe soṇḍāya paliveṭhetvā ahichattakāni viya luñcitvā
toraṇaṃ madditvā palīghaṃ osāretvā nagaradvāraṃ bhinditvā nagaraṃ
pavisitvā rajjaṃ gahetvā adāsi.
     Satthā imaṃ dhammadesanaṃ āharitvā jātakaṃ samodhānesi.
Tadā hatthī nando ahosi, rājā ānando, hatthācariyo pana
ahamevāti.
                  Saṅgāmāvacarajātakaṃ dutiyaṃ.
                    ---------------
                     3 Vālodakajātakaṃ
     vālodakaṃ apparasaṃ nihīnanti idaṃ satthā jetavane viharanto
pañcasate vighāsāde ārabbha kathesi.
     Sāvatthiyaṃ kira pañcasatā upāsakā gharapalibodhaṃ puttadārassa
niyyādetvā satthu dhammadesanaṃ suṇantā ekato va vicaranti. Tesu
keci sotāpannā keci sakadāgāmino keci anāgāmino ekopi
puthujjano natthi. Satthāraṃ nimantentāpi te upāsake antokaritvā
nimantesuṃ. Tesaṃ pana dantakaṭṭhamukhodakavatthagandhamāladāyakā pañcasatā
culupaṭṭhākā vighāsādā hutvā vasanti. Te bhuttapātarāsā
niddāyitvā uṭṭhāya aciravatiṃ gantvā nadītīre unnadantā
mallayuddhaṃ yujjhanti. Te pañcasatā upāsakā appasaddā appanighosā

---------------------------------------------------------------------------------------------
page127.
Paṭisallānaṃ anuyuñjanti. Satthā tesaṃ vighāsādānaṃ taṃ uccāsaddaṃ
sutvā kiṃsaddo esa ānandāti theraṃ pucchitvā vighāsādānaṃ
saddo bhanteti vutte na kho ānanda ime vighāsādā idāneva
vighāsaṃ khāditvā unnadanti pubbepi unnadanti yeva, imepi upāsakā
na idāneva sannisinnā pubbepi sannisinnāti vatvā therena yācito
atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
amaccakule nibattitvā vayappatto rañño atthadhammānusāsako
ahosi. Athekasmiṃ kāle so rājā paccanto kuppitoti sutvā
pañcasate sindhave kappāpetvā caturaṅginiyā senāya gantvā
paccantaṃ vūpasametvā bārāṇasimeva paccāgantvā sindhavā kilantā
allarasameva tesaṃ muddikapānaṃ dethāti āṇāpesi. Atha te
sindhavā gandhapānaṃ pivitvā assasālaṃ patvā attano attano
ṭhānesu aṭṭhaṃsu. Tesaṃ pana dinnāvasiṭṭhakasaṭaṃ apparasaṃ ahosi.
Manussā idāni kiṃ karomāti rājānaṃ pucchiṃsu. Rājā udakena
madditvā makacipilotikāhi parissāvetvā ye gadrabhā sindhavānaṃ
nivāpaṃ vahiṃsu, tesaṃ dāpethāti āṇāpesi. Gadrabhā kasaṭaudakaṃ
pivitvā mattā hutvā vicaramānā rājaṅgaṇe viraviṃsu. Rājā
mahāvātapānaṃ vivaritvā rājaṅgaṇe olokayamāno samīpe ṭhitaṃ
bodhisattaṃ āmantetvā passa ime gadrabhā kasaṭodakaṃ pivitvā
mattā hutvā viravantā uppatitvā vicaranti, sindhavakule jātā

---------------------------------------------------------------------------------------------
page128.
Sindhavā pana gandhapānaṃ pivitvā nissaddā sannisinnā na
uppalapanti, 1-  kinnu kho kāraṇanti pucchanto paṭhamaṃ gāthamāha
              vālodakaṃ apparasaṃ nihīnaṃ
              pitvā mado jāyati gadrabhānaṃ,
              imañca pitvāna rasaṃ paṇītaṃ
              mado na sañjāyati sindhavānanti.
     Tattha vālodakanti makacivālehi parissāvitaṃ udakaṃ. Vāludakantipi
pāṭho. Nihīnanti nihīnarasabhāveneva nihīnaṃ. Na sañjāyatīti
sindhavānaṃ mado na sañjāyati. Kinnu kho kāraṇanti pucchi.
     Athassa kāraṇaṃ ācikkhanto bodhisatto dutiyaṃ gāthamāha
              appampivitvāna nihīnajacco
              so majjatī tena janinda phuṭṭho,
              dhorayhasīlī ca kulamhi jāto
              na majjatī aggarasaṃ pivitvāti.
     Tattha tena janinda phuṭṭhoti janinda uttamarāja so nihīnajacco
tena nihīnajaccabhāvena phuṭṭho majjati. Dhorayhasīlīti  dhorayhasīlo
dhuravahanakaācārena sampanno jātisindhavo. Aggarasanti sabbapaṭhamaṃ
gahitaṃ muddikarasaṃ pivitvāpi na majjatīti.
     Rājā bodhisattassa vacanaṃ sutvā gadrabhe rājaṅgaṇā nīharāpetvā
tasseva ovāde ṭhito dānādīni puññāni katvā yathākammaṃ gato.
@Footnote: 1 uppilīlavantipi.

---------------------------------------------------------------------------------------------
page129.
     Satthā imaṃ dhammadesanaṃ āharitvā jātakaṃ samodhānesi. Tadā
pañcasatā gadrabhā ime vighāsādā ahesuṃ, pañcasatā sindhavā ime
upāsakā, rājā ānando, amaccapaṇḍito pana ahamevāti.
                   Vālodakajātakaṃ tatiyaṃ.
                     ------------
                      4 Giridattajātakaṃ
     dūsito giridattenāti idaṃ satthā veḷuvane viharanto ekaṃ
vipakkhaseviṃ ārabbha kathesi. Vatthu heṭṭhā mahilāmukhajātake
kathitameva.
     Satthā pana na bhikkhave ayaṃ bhikkhu idāneva vipakkhaṃ sevati,
pubbepesa vipakkhaṃ sevanto yevāti vatvā atītaṃ āhari.
     Atīte bārāṇasiyaṃ sāmarājā nāma rajjaṃ kāresi. Tadā
bodhisatto amaccakule nibbattitvā vayappatto tassa atthadhammānusāsako
ahosi. Rañño pana paṇḍavo nāma maṅgalaasso.
Tassa giridatto nāma assabandho, so khañjo ahosi. Asso
mukharajjukaṃ gahetvā taṃ purato purato gacchantaṃ disvā maṃ esa
sikkhāpetīti saññāya tassa anusikkhanto khañjo ahosi. Tassa
khañjabhāvaṃ rañño ārocesi. Rājā vejje pesesi. Te
gantvā assasarīre rogaṃ apassantā rogamassa na passāmāti
rañño kathayiṃsu. Rājā bodhisattaṃ pesesi gaccha vayassa ettha

---------------------------------------------------------------------------------------------
page130.
Kāraṇaṃ jānāhīti. So gantvā khañjaassabandhasaṃsaggena tassa
khañjabhūtabhāvaṃ ñatvā rañño tamatthaṃ ārocetvā saṃsaggadosena
nāma evaṃ hotīti dassento paṭhamaṃ gāthamāha
         dūsito giridattena     hayo sāmassa paṇḍavo
         porāṇapakatiṃ hitvā    tasseva anuvidhiyyatīti.
     Tattha hayo sāmassāti sāmassa rañño maṅgalaasso.
Porāṇapakatiṃ hitvāti attano pubbapakatiṃ siṅgārabhāvaṃ pahāya.
Tasseva anuvidhiyyatīti anusikkhatīti attho.
     Atha naṃ rājā idāni vayassa kiṃ kattabbanti pucchi. Bodhisatto
sundaraṃ assabandhaṃ labhitvā yathāporāṇo bhavissatīti vatvā dutiyaṃ
gāthamāha
         sace va tanujo poso   siṅgārākārakappito
         ānane taṃ gahetvāna   maṇḍale parivattaye,
         khippameva pahantvāna    tasseva anuvidhiyyatīti.
     Tattha tanujoti tassa anujo anurūpajātoti anujo tassa
anujo tanujo. Idaṃ vuttaṃ hoti sace hi mahārāja tassa siṅgārassa
ācārasampannassassa anurūpajāto siṅgārācārasampanno poso.
Siṅgārākārakappitoti siṅgārena sundarena ākārena kappitakesamassu
taṃ assaṃ ānane gahetvā assamaṇḍale parivatteyya, khippamevesa
taṃ khañjabhāvaṃ pahāya ayaṃ siṅgāro ācārasampanno assagopako
maṃ sikkhāpetīti saññāya khippameva tassa anuvidhiyyati anusikkhati

---------------------------------------------------------------------------------------------
page131.
Pakatibhāve yeva ṭhassatīti attho.
     Rājā tathā kāresi. Asso pakatibhāve patiṭṭhāsi. Rājā
tiracchānānampi nāma āsayaṃ jānātīti tuṭṭhacitto bodhisattassa
mahantaṃ yasaṃ adāsi.
     Satthā imaṃ dhammadesanaṃ āharitvā jātakaṃ samodhānesi. Tadā
giridatto devadatto ahosi, asso vipakkhasevako bhikkhu yeva,
rājā ānando ahosi, amaccapaṇḍito pana ahamevāti.
                   Giridattajātakaṃ catutthaṃ.
                     ------------
                      5 Anabhiratijātakaṃ
     yathodake āvile appasanneti idaṃ satthā jetavane viharanto
aññataraṃ brāhmaṇakumāraṃ ārabbha kathesi.
     Sāvatthiyaṃ kireko brāhmaṇakumāro tiṇṇaṃ vedānaṃ pāragū
bahū khattiyakumāre ca brāhmaṇakumāre ca mante vācesi. So
aparabhāge gharāvāsaṃ saṇṭhapetvā vatthālaṅkāradāsadāsīkhetta-
vatthugomahisaputtadārādīnaṃ atthāya cintayamāno rāgadosamohavasiko hutvā
āvilacitto ahosi, mante paṭipāṭiyā parivattetuṃ nāsakkhi.
Ito cito ca mantā na paṭibhiṃsu. So ekadivasaṃ bahugandhamālādīni
gahetvā jetavanaṃ gantvā satthāraṃ pūjetvā vanditvā ekamantaṃ
nisīdi. Satthā tena saddhiṃ paṭisanthāraṃ katvā kiṃ māṇava mante

---------------------------------------------------------------------------------------------
page132.
Vācesi, paguṇā te mantāti pucchi. Pubbe me bhante mantā
paguṇā, gharāvāsassa pana gahitakālato paṭṭhāya cittaṃ me āvilajātaṃ,
tena me mantā na paguṇāti. Atha naṃ satthā na kho māṇava
idāneva, pubbepi te cittassa anāvilakāle tava mantā paguṇā
ahesuṃ, rāgādīhi pana āvilakāle tava mantā na paṭibhiṃsūti vatvā
tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
brāhmaṇamahāsālakule nibbattitvā vayappatto takkasilāyaṃ gantvā
mante uggaṇhitvā disāpāmokkho ācariyo hutvā bārāṇasiyaṃ
bahū khattiyabrāhmaṇakumāre mante vācesi. Tassa santike eko
brāhmaṇamāṇavo tayo vede paguṇe akāsi, ekapadepi nikkaṅkho
ācariyo hutvā mante vācesi. So aparena samayena gharāvāsaṃ
gahetvā gharāvāsacintāya āvilacitto mante parivattetuṃ nāsakkhi.
Atha naṃ ācariyo attano santikaṃ āgataṃ kiṃ māṇava paguṇā te
mantāti pucchitvā  gharāvāsassa gahitakālato paṭṭhāya me cittaṃ
āvilaṃ jātaṃ, mante parivattetuṃ na sakkomīti vutte tāta
āvilacittamhi paguṇāpi mantā na paṭibhanti, anāvile pana
appaṭibhāṇannāma natthīti vatvā imā dve gāthā āha
                yathodake āvile appasanne
                na passati sippikasambukañca

---------------------------------------------------------------------------------------------
page133.
                Sakkharaṃ vālukaṃ macchagumbaṃ
                evaṃ āvilamhi citte
                na so passati attadatthaṃ paratthaṃ,
                yathodake acche vippasanne
                so passati sippikasambukañca
                sakkharaṃ vālukaṃ macchagumbaṃ
                evaṃ anāvilamhi citte
                so passati attadatthaṃ paratthanti.
     Tattha āvileti kaddamālulite. Appasanneti tāya eva
āvilatāya avippasanne. Sippikasambukanti sippikañca sambukañca.
Macchagumbanti macchaghaṭaṃ. Evaṃ āvileti 1- evameva rāgādīhi āvile
citte. Attadatthaṃ paratthanti neva attadatthaṃ na paratthaṃ passatīti
attho. So passatīti evamevaṃ anāvile citte so puriso
attadatthañca paratthañca passatīti.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne brāhmaṇakumāro sotāpattiphale
patiṭṭhahi. Tadā māṇavo ayameva māṇavo ahosi, ācariyo
pana ahamevāti.
                   Anabhiratijātakaṃ pañcamaṃ.
@Footnote: 1 evaṃ āvilamhīti yuttataraṃ.

---------------------------------------------------------------------------------------------
page134.
                     6 Dadhivāhanajātakaṃ
     vaṇṇagandharasopetoti idaṃ satthā jetavane viharanto vipakkhaseviṃ
ārabbha kathesi. Vatthu heṭṭhā kathitameva.
     Satthā pana bhikkhave asādhusannivāso nāma pāpo anatthakaro,
tattha manussabhūtānaṃ tāva pāpasannivāsassa anatthakaraṇatāya kiṃ vattabbaṃ,
pubbe pana asātena amadhurena nimbarukkhena saddhiṃ sannivāsamāgamma
madhuraraso dibbarasapaṭibhāgo acetano ambarukkhopi amadhuro tittako
jātoti vatvā atītaṃ āhari.
     Atīte bārāṇasiyaṃ brahmadatte rajjaṃ kārente kāsikaraṭṭhe
cattāro bhātaro brāhmaṇā isipabbajjaṃ pabbajitvā himavantappadese
paṭipāṭiyā paṇṇasālā katvā vāsaṃ kappesuṃ. Tesaṃ jeṭṭhabhātā
kālaṃ katvā sakkattaṃ pāpuṇi. So taṃ kāraṇaṃ ñatvā antarantarā
sattaṭṭhadivasaccayena tesaṃ upaṭṭhānaṃ gacchanto ekadivasaṃ jeṭṭhakatāpasaṃ
vanditvā ekamantaṃ nisīditvā bhante kena te atthoti pucchi.
Paṇḍurogatāpaso agginā me atthoti āha. So tassa vāsipharasukaṃ
adāsi. Vāsipharasuko nāma daṇḍe pavesanavasena vāsīpi hoti pharasupi.
Tāpaso ko me idaṃ ādāya dārūni āharissatīti āha. Atha naṃ
sakko evamāha yadi te bhante dārūhi attho, imaṃ pharasuṃ hatthena
paharitvā dārūni me āharitvā aggiṃ karohīti vadeyyāsi, dārūni

---------------------------------------------------------------------------------------------
page135.
Āharitvā aggiṃ katvā dassatīti. Tassa vāsipharasukaṃ datvā dutiyampi
upasaṅkamitvā bhante kena te atthoti pucchi. Tassa paṇṇasālāyaṃ
hatthimaggo hoti. So hatthīhi upaddūto hatthīnaṃ me vasena dukkhaṃ
uppajjati, te palāpehīti āha. Sakko tassa ekaṃ bheriṃ
upanāmetvā bhante imasmiṃ tale pahate tumhākaṃ paccāmittā
palāpessanti, imasmiṃ pahate mettacittā hutvā caturaṅginiyā senāya taṃ
parivāressantīti vatvā taṃ bheriṃ datvā kaniṭṭhassa santikaṃ gantvā
bhante kena te atthoti pucchi. Sopi paṇḍurogadhātuko va tasmā
dadhinā me atthoti āha. Sakko etassa ekaṃ dadhighaṭaṃ datvā
sace tumhe icchamānā imaṃ āvaṭeyyātha, 1-  mahānadī hutvā mahoghaṃ
pavattetvā tumhākaṃ rajjaṃ gahetvā dātuṃ samatthopi bhavissatīti
vatvā pakkāmi. Tato paṭṭhāya vāsipharusako jeṭṭhabhātikassa aggiṃ
karoti. Itarena bheritale pahate hatthī palāyanti. Kaniṭṭho dadhiṃ
paribhuñjati. Tasmiṃ kāle eko sūkaro ekasmiṃ purāṇagāmaṭṭhāne
vicaranto ānubhāvasampannaṃ maṇikkhandhaṃ addasa. So taṃ maṇikkhandhaṃ
mukhena ḍaṃsitvā tassānubhāvena ākāse uppatitvā samuddamajjhe
ekaṃ dīpakaṃ gantvā etthadāni mayā vasituṃ vaṭṭatīti otaritvā
phāsukaṭṭhāne ekassa udumbararukkhassa heṭṭhā vāsaṃ kappesi. So
ekadivasaṃ tasmiṃ rukkhamūle maṇikkhandhaṃ purato ṭhapetvā niddaṃ okkami.
Atheko kāsikaraṭṭhavāsī manusso nirūpakāro esa amhākanti
@Footnote: 1 āvajjessathātipi.

---------------------------------------------------------------------------------------------
page136.
Mātāpitūhi gehā nikkaḍḍhito ekaṃ paṭṭanagāmaṃ patvā nāvikānaṃ kammakaro
hutvā nāvaṃ āruyha samuddamajjhe bhinnāya nāvāya phalake nipanno
taṃ dīpakaṃ gantvā phalāphalāni pariyesanto taṃ sūkaraṃ niddāyantaṃ
disvā saṇikaṃ gantvā maṇikkhandhaṃ gaṇhitvā tassa ānubhāvena
ākāse uppatitvā udumbararukkhe nisīditvā cintesi ayaṃ sūkaro
imassa maṇikkhandhassa ānubhāvena ākāsacārī hutvā idha vasati
maññe, mayā paṭhamameva imaṃ māretvā maṃsaṃ khāditvā pacchā gantuṃ
vaṭṭatīti. So ekaṃ daṇḍakaṃ bhañjitvā tassa sīse pātesi.
Sūkaro pabujjhitvā maṇikkhandhaṃ apassanto ito cito ca kampamāno
vidhāvati. Rukkhe nisinnapuriso hasi. Sūkaro olokento taṃ
disvā taṃ rukkhaṃ sīsena paharitvā tattheva mato. So puriso
otaritvā aggiṃ katvā tassa maṃsaṃ pacitvā khāditvā ākāsena
uppatitvā himavantappadesamatthakena gacchanto assamapadaṃ disvā
jeṭṭhabhātikassa tāpasassa assame otaritvā dvīhaṃ tīhaṃ vasitvā
tāpasassa vattapaṭivattaṃ akāsi, vāsipharasukassa ānubhāvañca passi.
So imaṃ mayā gahetuṃ vaṭṭatīti maṇikkhandhassa ānubhāvaṃ tāpasassa
dassetvā bhante imaṃ me gahetvā vāsipharasuṃ dethāti āha.
Tāpaso ākāsena caritukāmo taṃ gahetvā vāsipharasuṃ tassa adāsi.
So taṃ gahetvā thokaṃ gantvā vāsipharasuṃ paharitvā vāsipharasu
tvaṃ tāpasassa sīsaṃ chinditvā maṇikkhandhaṃ me āharāti āha. So
gantvā tāpasassa sīsaṃ chinditvā maṇikkhandhaṃ āhari. So vāsipharasukaṃ

---------------------------------------------------------------------------------------------
page137.
Paṭicchannaṭṭhāne ṭhapetvā majjhimatāpasassa santikaṃ gantvā katipāhaṃ
vasitvā bheriyā ānubhāvaṃ disvā maṇikkhandhaṃ datvā bheriṃ gahetvā
purimanayeneva tassāpi sīsaṃ chindāpetvā kaniṭṭhaṃ upasaṅkamitvā
dadhighaṭassānubhāvaṃ disvā maṇikkhandhaṃ datvā dadhighaṭaṃ gahetvā
purimanayeneva tassa sīsaṃ chindāpetvā maṇikkhandhañca vāsipharasukañca
bheriñca dadhighaṭañca gahetvā ākāse uppatitvā bārāṇasiyā avidūre
ṭhatvā bārāṇasīrājā yuddhaṃ vā me detu rajjaṃ vāti ekassa
purisassa hatthe paṇṇaṃ pāhesi. Rājā sāsanaṃ sutvā va coraṃ
gaṇhissāmīti nikkhami. So ekaṃ bheritalaṃ pahari. Caturaṅginī senā
parivāresi. Rañño attano hatthe gatabhāvaṃ ñatvā dadhighaṭaṃ
vissajjesi. Mahānadī pavatti. Mahājano dadhimhi osīditvā
nikkhamituṃ nāsakkhi. Vāsipharasukaṃ paharitvā rañño sīsaṃ āharāti
āha. Vāsipharasuko gantvā rañño sīsaṃ āharitvā pādamūle
nikkhipi. Ekopi āvudhaṃ ukkhipituṃ nāsakkhi. So mahantena
balena parivuto nagaraṃ pavisitvā abhisekaṃ kāretvā dadhivāhano
nāma rājā hutvā dhammena rajjaṃ kāresi. Tassekadivasaṃ mahānadiyaṃ
jālakaraṇḍake kīḷantassa kaṇṇamuṇḍadahato devatāparibhogaṃ ekaṃ
ambapakkaṃ āgantvā jāle laggi. Jālaṃ ukkhipantā taṃ disvā
rañño adaṃsu. Taṃ mahantaṃ ghaṭappamāṇaṃ parimaṇḍalaṃ suvaṇṇavaṇṇaṃ
ahosi. Rājā kissa phalannāmetanti vanacarake pucchitvā ambaphalanti

---------------------------------------------------------------------------------------------
page138.
Sutvā tassa aṭṭhiṃ attano uyyāne ropāpetvā khīrodakena
siñcāpesi. Rukkho nibbattitvā tatiye saṃvacchare phalaṃ adāsi.
Ambassa sakkāro mahā ahosi. Khīrodakena siñcanti gandhapañcaṅgulikaṃ
denti mālādāmāni parikkhipanti gandhatelena dīpaṃ jālenti. Parikkhepo
panassa paṭasāṇiyā ahosi. Phalāni madhurāni suvaṇṇavaṇṇāni
ahesuṃ. Dadhivāhanarājā aññesaṃ rājūnaṃ ambaphalaṃ pesento aṭṭhito
rukkhanibbattanabhayena aṅkuranibbattanaṭṭhānaṃ maṇḍukaṇṭakena vijjhitvā
pesesi. Tesaṃ ambaṃ khāditvā aṭṭhi ropitaṃ na sampajjati. Te
kinnu kho ettha kāraṇanti pucchantā taṃ kāraṇaṃ ajāniṃsu. Atheko
rājā uyyānapālaṃ pakkositvā dadhivāhanassa ambaphalānaṃ rasaṃ
nāsetvā tittakabhāvaṃ kātuṃ sakkhissasīti pucchitvā āma devāti
vutte tena hi gacchāti sahassaṃ datvā pesesi. So bārāṇasiṃ
gantvā eko uyyānapālo āgatoti rañño ārocāpetvā tena
pakkosāpito pavisitvā rājānaṃ vanditvā tvaṃ uyyānapāloti puṭṭho
āma devāti vatvā attano ānubhāvaṃ vaṇṇesi. Rājā gaccha,
amhākaṃ uyyānapālassa santike hohīti āha. Tato paṭṭhāya
dve janā uyyānaṃ paṭipajjanti. Adhunāgato uyyānapālo
akālapupphāni rukkhe pupphāpento akālaphalāni gaṇhāpento uyyānaṃ
ramaṇīyaṃ akāsi. Rājā tassa pasīditvā porāṇakauyyānapālaṃ
nīharāpetvā tasseva uyyānaṃ adāsi. So uyyānassa attano
hatthagatabhāvaṃ ñatvā ambarukkhaṃ parivāretvā nimbe ca paggavavalliyo

---------------------------------------------------------------------------------------------
page139.
Ca ropesi. Anupubbena nimbā vaḍḍhiṃsu. Mūlehi mūlāni sākhāhi
ca sākhā saṃsaṭṭhā onaddhavinaddhā ahesuṃ. Tena asātaamadhura-
saṃsaggeneva tāva madhuraphalo ambo tittako jāto nimbapaṇṇa-
sadisaraso. Ambaphalānaṃ tittakabhāvaṃ ñatvā uyyānapālo palāyi.
Dadhivāhano uyyānaṃ gantvā ambaphalaṃ khādanto mukhe paviṭṭhaṃ
ambayūsaṃ nimbakasāvaṃ viya ajjhoharituṃ asakkonto kakkāretvā
nuṭṭhahi. Tadā bodhisatto tassa atthadhammānusāsako ahosi.
Rājā bodhisattaṃ āmantetvā paṇḍita imassa rukkhassa
porāṇakaparihārato parihāni natthi, evaṃ santepissa phalaṃ tittakaṃ jātaṃ,
kinnu kho kāraṇanti pucchanto paṭhamaṃ gāthamāha
         vaṇṇagandharasopeto   ambo vāyaṃ ahu pure,
         tameva pūjaṃ labhamāno  kenambo kaṭukapphaloti.
     Athassa kāraṇaṃ ācikkhanto  bodhisatto dutiyaṃ gāthamāha
         pucimandaparivāro     ambo te dadhivāhana,
         mūlaṃ mūlena saṃsaṭṭhaṃ    sākhā sākhaṃ nisevare,
         asātasannivāsena    tenambo kaṭukapphaloti.
     Tattha pucimandaparivāroti nimbarukkhaparivāro. Sākhā sākhaṃ
nisevareti pucimandassa sākhā ambarukkhassa sākhāyo nisevanti.
Asātasannivāsenāti amadhurehi pucimandehi saddhiṃ sannivāsena.
Tenāti tena kāraṇena ayaṃ ambo kaṭukapphalo asātaphalo tittakaphalo
jātoti attho.

---------------------------------------------------------------------------------------------
page140.
     Rājā tassa vacanaṃ sutvā sabbe pucimande ca paggavavallī
ca chindāpetvā mūlāni uddharāpetvā samantā amadhurapaṃsuṃ harāpetvā
sumadhurapaṃsuṃ pakkhipāpetvā khīrodakasakkharodakagandhodakehi ambaṃ
paṭijaggāpesi. So madhurasaṃsaggena puna madhuro va ahosi. Rājā
pakatiuyyānapālasseva uyyānaṃ niyyādetvā yāvatāyukaṃ ṭhatvā
yathākammaṃ gato.
     Satthā imaṃ dhammadesanaṃ āharitvā jātakaṃ samodhānesi. Tadā
ahameva paṇḍitāmacco ahosinti.
                   Dadhivāhanajātakaṃ chaṭṭhaṃ.
                     ------------
                      7 Catumaṭṭhajātakaṃ
     ucce viṭabhimāruyhāti idaṃ satthā jetavane viharanto aññataraṃ
mahallakabhikkhuṃ ārabbha kathesi.
     Ekadivasaṃ kira dvīsu aggasāvakesu aññamaññaṃ pañhāpucchana-
vissajjanakathāya nisinnesu eko mahallako tesaṃ santikaṃ gantvā
tatiyo hutvā nisīditvā bhante mayampi tumhe pañhaṃ pucchissāma,
tumhepi attano kaṅkhaṃ amhepi pucchathāti āha. Therā taṃ jigucchitvā
uṭṭhāya pakkamiṃsu. Therānaṃ dhammaṃ sotuṃ sannisinnaparisā samāgamassa
bhinnakāle satthu santikaṃ gantvā kiṃ akāle āgatatthāti vutte
taṃ kāraṇaṃ ārocayiṃsu. Satthā na bhikkhave idāneva sāriputtamoggallānā

---------------------------------------------------------------------------------------------
page141.
Etaṃ jigucchitvā akathetvā va pakkamanti, pubbepi
pakkamiṃsūti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
araññāyatane rukkhadevatā ahosi. Atha dve haṃsapotakā
cittakūṭapabbatā nikkhamitvā tasmiṃ rukkhe nisīditvā gocarāya gantvā
nivattantāpi tasmiṃ yeva vissamitvā cittakūṭaṃ gacchanti. Gacchante
gacchante kāle tesaṃ bodhisattena saddhiṃ vissāso ahosi. Gacchantā
ca āgacchantā ca aññamaññaṃ sammoditvā dhammakathaṃ kathetvā
pakkamiṃsu. Athekadivasaṃ tesu rukkhaggesu nisīditvā bodhisattena
saddhiṃ kathentesu eko sigālo tassa rukkhassa heṭṭhā ṭhatvā
tehi haṃsapotakehi saddhiṃ mantento paṭhamaṃ gāthamāha
         ucce viṭabhimāruyha      mantayavho rahogatā,
         nīce oruyha mantayavho, migarājāpi sossatīti.
     Tattha ucce viṭabhimāruyhāti pakatiyāpi ucce imasmiṃ rukkhe
uccataraṃ ekaviṭapaṃ abhirūhitvā. Mantayavhoti mantetha kathetha.
Nīce oruyhāti otaritvā nīce ṭhāne ṭhatvā mantayittha.
Migarājāpi sossatīti attānaṃ migarājānaṃ katvā āha.
     Haṃsapotakā jigucchitvā uṭṭhāya cittakūṭameva gatā. Tesaṃ
gatakāle bodhisatto sigālassa dutiyagāthamāha
         yaṃ supaṇṇo supaṇṇena     devo devena mantaye,
         kiṃ tattha catumaṭṭhassa      vilaṃ pavisa jambukāti.

---------------------------------------------------------------------------------------------
page142.
     Tattha supaṇṇoti sundarapaṇṇo. Supaṇṇenāti dutiyena
haṃsapotakena. Devo devenāti te yeva dve deve katvā
katheti. Catumaṭṭhassāti sarīrena jātiyā sarena guṇenāti imehi
catūhi maṭṭhassa suddhassāti akkharattho. Asuddhaṃ yeva pana
pasaṃsāvacanena nindanto evamāha. Catūhi maṭṭhassa lāmakassa kiṃ
ettha sigālassāti ayamettha adhippāyo. Vilaṃ pavisāti idaṃ
bodhisatto bheravārammaṇaṃ dassetvā taṃ palāpento āha.
     Satthā imaṃ dhammadesanaṃ āharitvā jātakaṃ samodhānesi.
Tadā mahallako sigālo ahosi, dve haṃsapotakā
sāriputtamoggallānā, rukkhadevatā pana ahamevāti.
                   Catumaṭṭhajātakaṃ sattamaṃ.
                     ------------
                     8 Sīhakoṭṭhukajātakaṃ
     sīhaṅgulī sīhanakhoti idaṃ satthā jetavane viharanto kokālikaṃ
ārabbha kathesi.
     Ekadivasaṃ kira kokāliko aññesu bahussutesu dhammakathaṃ kathentesu
sayampi kathetukāmo ahosi. Sabbaṃ heṭṭhāvuttanayeneva vitthāretabbaṃ.
     Taṃ pana pavattiṃ sutvā satthā na bhikkhave kokāliko idāneva
attano saddena pākaṭo jāto, pubbepi pākaṭo ahosi yevāti
vatvā atītaṃ āhari.

---------------------------------------------------------------------------------------------
page143.
     Atīte bārāṇasiyaṃ brahmadatte rajjaṃ kārente tadā bodhisatto
himavantappadese sīho hutvā ekāya sigāliyā saddhiṃ saṃvāsamanvāya
puttaṃ paṭalabhati. So aṅgulīhi nakhehi kesarena vaṇṇasaṇṭhānenāti
imehi ākārehi pitusadiso ahosi, saddena mātusadiso.
Athekadivasaṃ deve vassitvā vigate sīhesu naditvā sīhakīḷaṃ kīḷantesu
sopi tesaṃ antare naditukāmo hutvā sigālikaṃ nādaṃ nadi. Athassa
saddaṃ sutvā sīhā tuṇhī ahesuṃ. Tassa saddaṃ sutvā aparo
bodhisattassa sajātiputto tāta ayaṃ sīho vaṇṇādīhi amhehi
samāno, saddo panassa aññasadiso, 1- ko nāmesoti pucchanto
paṭhamaṃ gāthamāha
         sīhaṅgulī sīhanakho         sīhapādapatiṭṭhito
         so sīho sīhasaṅghamhi     eko nadati aññathāti.
     Tattha sīhapādapatiṭṭhitoti sīhapādeheva patiṭṭhito. Eko
nadati aññathāti eko va avasesasīhehi asadisena sigālasaddena
nadanto aññathā nadati.
     Taṃ sutvā bodhisatto tāta esa tava bhātā sigāliyā putto
rūpena mayā sadiso saddena mātarā sadisoti vatvā sigāliputtaṃ
āmantetvā tāta tvaṃ ito paṭṭhāya idha vasanto appasaddo
vasa, sace puna nadissasi, sigālabhāvaṃ te jānissantīti ovadanto
dutiyaṃ gāthamāha
@Footnote: 1 aññādisotipi.

---------------------------------------------------------------------------------------------
page144.
         Mā tvaṃ nadi rājaputta    appasaddo vane vasi,
         sarena kho taṃ jāneyyuṃ   na hi te pettiko saroti.
     Tattha rājaputtāti sīhamigarañño putto.
     Idañca pana ovādaṃ sutvā puna so nadituṃ na ussahi.
     Satthā imaṃ dhammadesanaṃ āharitvā jātakaṃ samodhānesi. Tadā
sigālo kokāliko ahosi, sajātiputto rāhulo, migarājā pana
ahamevāti.
                  Sīhakoṭṭhukajātakaṃ aṭṭhamaṃ.
                    --------------
                      9 Sīhacammajātakaṃ
     netaṃ sīhassa naditanti idaṃ satthā jetavane viharanto kokālikaññeva
ārabbha kathesi.
     So imasmiṃ kāle sarabhaññaṃ bhaṇitukāmo ahosi. Satthā
taṃ pavattiṃ sutvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
kasakakule nibbattitvā vayappatto kasikammeneva jīvitaṃ kappesi.
Tasmiṃ kāle eko vāṇijo gadrabhabhārakena vohāraṃ karonto vicarati.
So gatagataṭṭhāne gadrabhassa piṭṭhito bhaṇḍikaṃ otāretvā gadrabhaṃ
sīhacammena pārupetvā sāliyavakhettesu vissajjeti. Khettarakkhikā
taṃ disvā sīhoti saññāya upasaṅkamituṃ na sakkonti. Athekadivasaṃ

---------------------------------------------------------------------------------------------
page145.
So vāṇijo ekasmiṃ gāmadvāre nivāsaṃ gahetvā pātarāsaṃ pacāpento
tato gadrabhaṃ sīhacammena pārupetvā yavakhette vissajjesi.
Khettarakkhikā taṃ disvā sīhoti saññāya taṃ upasaṅkamituṃ asakkonto
gehaṃ gantvā ārocesuṃ. Sakalagāmavāsino āvudhāni gahetvā
saṅkhe dhamentā bheriyo vādentā khettasamīpaṃ gantvā unnadiṃsu.
Gadrabho maraṇabhayabhīto gadrabharavaṃ ravi. Athassa gadrabhabhāvaṃ ñatvā
bodhisatto paṭhamaṃ gāthamāha
         netaṃ sīhassa naditaṃ       na byagghassa na dīpino,
         pāruto sīhacammena      jammo nadati gadrabhoti.
     Tattha jammoti lāmako.
     Gāmavāsinopi tassa gadrabhabhāvaṃ ñatvā aṭṭhīni bhañjantā
pothetvā pātetvā sīhacammaṃ ādāya agamaṃsu. Atha so vāṇijo
āgantvā taṃ byasanappattaṃ gadrabhaṃ disvā dutiyaṃ gāthamāha
         cirampi kho taṃ khādeyya   gadrabho haritaṃ yavaṃ
         pāruto sīhacammena      ravamānova dūsayīti.
     Tattha tanti nipātamattaṃ. Ayaṃ gadrabho attano gadrabhabhāvaṃ
ajānāpetvā sīhacammena pāruto cirampi kālaṃ haritaṃ yavaṃ khādeyyāti
attho. Ravamānova dūsayīti attano pana gadrabharavaṃ ravamāno
cesa attānaṃ dūsayi, natthettha sīhacammassa dosoti.
     Tasmiṃ evaṃ vadante yeva gadrabho tattheva nipanno mari.

---------------------------------------------------------------------------------------------
page146.
Vāṇijopi taṃ pahāya pakkāmi.
     Satthā imaṃ dhammadesanaṃ āharitvā jātakaṃ samodhānesi. Tadā
gadrabho kokāliko ahosi, paṇḍitakasako pana ahamevāti.
                    Sīhacammajātakaṃ navamaṃ.
                      -----------
                     10 Sīlānisaṃsajātakaṃ
     passa saddhāya sīlassāti idaṃ satthā jetavane viharanto ekaṃ
saddhaṃ upāsakaṃ ārabbha kathesi.
     So kira saddho pasanno ariyasāvako ekadivasaṃ jetavanaṃ
gacchanto sāyaṃ aciravatīnadītīraṃ gantvā nāvike nāvaṃ tīre ṭhapetvā
dhammassavanatthāya gate titthe nāvaṃ adisvā buddhārammaṇaṃ pītiṃ
daḷhaṃ gahetvā nadiṃ otari. Tassa pādā udakamhi na osīdiṃsu.
So paṭhavītale gacchanto viya vemajjhagatakāle vīciṃ passati. Athassa
buddhārammaṇapīti mandā jātā, tassa pādā osīdituṃ ārabhiṃsu.
So puna buddhārammaṇaṃ pītiṃ daḷhaṃ katvā udakapiṭṭheneva gantvā
jetavanaṃ pavisitvā satthāraṃ vanditvā ekamantaṃ nisīdi. Satthā
tena saddhiṃ paṭisanthāraṃ katvā upāsaka kacci maggaṃ āgacchanto
appakilamathena āgatosīti pucchitvā bhante buddhārammaṇaṃ pītiṃ gahetvā
udakapiṭṭhe patiṭṭhaṃ labhitvā paṭhaviṃ maddanto viya āgatomhīti
vutte na kho upāsaka tvaññeva buddhaguṇe anussaritvā patiṭṭhaṃ

---------------------------------------------------------------------------------------------
page147.
Laddho, pubbepi upāsakā samuddamajjhe nāvāya bhinnāya buddhaguṇe
anussarantā patiṭṭhaṃ labhiṃsūti vatvā tena yācito atītaṃ āhari.
     Atīte kassapasammāsambuddhakāle sotāpanno ariyasāvako
ekena nahāpitakuṭumbikena saddhiṃ nāvaṃ abhirūhi. Tassa nahāpitassa
bhariyā ayya imassa sukhadukkhaṃ tava bhāroti nahāpitampi tassa hatthe
nikkhipi. Athassa nāvā sattame divase samuddamajjhe bhinnā.
Tepi dve janā ekasmiṃ phalake nipannā ekadīpakaṃ pāpuṇiṃsu.
Tattha so nahāpito sakuṇe māretvā pacitvā khādanto upāsakassa
deti. Upāsako alaṃ mayhanti na khādati. So cintesi
imasmiṃ ṭhāne amhākaṃ ṭhapetvā tīṇi saraṇāni aññā patiṭṭhā
natthīti. So tiṇṇaṃ ratanānaṃ guṇe anussari. Athassa anussarantassa
tasmiṃ dīpake nibbatto nāgarājā attano sarīraṃ mahānāvaṃ katvā
māpesi. Samuddadevatā niyāmako māṇavo ahosi. Nāvā
sattaratanehi pūrayittha. Tayo kūpakā indanīlamaṇimayā ahesuṃ,
sovaṇṇamayo lakāro rajatamayāni yottāni sovaṇṇamayāni
yaṭṭhiyāni. Samuddadevatā nāvāya ṭhatvā atthi jambudīpaṃ gamikāti
ghoseti. Upāsako mayaṃ gamissāmāti āha. Tena hi ehi
nāvaṃ abhirūhāti. So nāvaṃ abhirūhitvā nahāpitaṃ pakkosi.
Samuddadevatā tuyhaññeva labbhati na etassāti āha. Kiṃkāraṇāti.
Etassa sīlācāraguṇā natthi, taṃ kāraṇaṃ, ahaṃ tuyhaṃ nāvaṃ āharāmi
na etassāti. Hotu, ahaṃ attano dinnadānena rakkhitasīlena

---------------------------------------------------------------------------------------------
page148.
Bhāvitabhāvanāya etassa pattiṃ dammīti. Nahāpito anumodāmīti
āha. Devatā idāni gaṇhissāmīti tampi āropetvā ubhopi
jane samuddā nikkhamitvā nadiyā bārāṇasiṃ patvā attano ānubhāvena
dvinnampi tesaṃ gehe dhanaṃ patiṭṭhāpetvā paṇḍiteheva saddhiṃ saṃsaggo
nāma kātabbo, sace imassa nahāpitassa iminā upāsakena saddhiṃ
saṃsaggo nābhavissa, samuddamajjhe yeva nassissatīti paṇḍitasaṃsaggassa
guṇe kathayamānā imā gāthā avoca
         passa saddhāya sīlassa     cāgassa ca ayaṃ phalaṃ,
         nāgo nāvāya vaṇṇena   saddhaṃ vahati upāsakaṃ.
         Sabbhi reva samāsetha,    sabbhi kubbetha santhavaṃ,
         sataṃ hi sannivāsena      sotthiṃ gacchati nahāpitoti.
     Tattha passāti kañci aniyamitvā passathāti ālapati.
Saddhāyāti lokiyalokuttarāya saddhāya. Sīlepi eseva nayo.
Cāgassāti deyyadhammapariccāgassa ceva kilesapariccāgassa ca.
Ayaṃ phalanti idaṃ phalaṃ guṇaṃ ānisaṃsanti attho. Atha vā cāgassa
phalaṃ passa ayaṃ nāgo nāvāya vaṇṇenāti evamettha attho
daṭṭhabbo. Nāvāya vaṇṇenāti nāvāya saṇṭhānena. Saddhanti
tīsu saraṇesu patiṭṭhitasaddhaṃ. Sabbhi revāti paṇḍitehi yeva.
Samāsethāti ekato avaseyya upavaseyyāti attho. Kubbethāti
kareyya. Santhavanti mittasanthavaṃ. Taṇhāsanthavo pana kenaci saddhiṃ na
kātabbo. Nahāpitoti nahāpitakuṭumbiko. Nhāpitotipi pāṭho.

---------------------------------------------------------------------------------------------
page149.
     Evaṃ samuddadevatā ākāse ṭhatvā dhammaṃ desetvā ovaditvā
nāgarājānaṃ gaṇhitvā attano vimānameva agamāsi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne upāsako sakadāgāmiphale patiṭṭhahi.
Tadā sotāpanno upāsako uttariṃ maggaṃ bhāvetvā parinibbāyi.
Nāgarājā sāriputto ahosi, samuddadevatā pana ahamevāti.
                   Sīlānisaṃsajātakaṃ dasamaṃ.
                   Asadisavaggo catuttho.
                     ------------

---------------------------------------------------------------------------------------------
page150.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page151.
                     5 Ruhakavaggavaṇṇanā
                       ---------
                      1 ruhakajātakaṃ.
     Ambho ruhakacchinnāpīti idaṃ satthā jetavane viharanto
porāṇadutiyikapalobhanaṃ ārabbha kathesi.
     Vatthu aṭṭhakanipāte indriyajātake āvibhavissati.
     Satthā pana taṃ bhikkhuṃ ayante bhikkhu itthī anatthakārikā,
pubbepi taṃ esā sarājikāya parisāya majjhe lajjāpetvā gehā
nikkhamānākāraṃ akāsīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tassa aggamahesiyā kucchimhi nibbattitvā vayappatto pitu accayena
rajje patiṭṭhāya dhammena rajjaṃ kāresi. Tassa ruhako nāma
purohito ahosi. Tassa pūraṇī nāma brāhmaṇī bhariyā. Rājā
brāhmaṇassa assaṃ bhaṇḍakena alaṅkaritvā assaṃ adāsi. So taṃ
assaṃ abhiruyha rañño upaṭṭhānaṃ gacchati. Atha naṃ alaṅkatassa assassa
piṭṭhe nisīditvā gacchantamāgacchantañca disvā tahiṃ tahiṃ ṭhitā manussā
aho assassa rūpaṃ, aho asso sobhatīti assameva pasaṃsanti.
So gehaṃ āgantvā pāsādaṃ abhirūhitvā bhariyaṃ āmantesi bhadde
amhākaṃ asso ativiya sobhati, ubhosu passesu ṭhitā manussā
amhākaṃ assameva vaṇṇentīti. Sā pana brāhmaṇī thokaṃ

---------------------------------------------------------------------------------------------
page152.
Chinnikā dhuttikajātikā 1- tena naṃ evamāha ayya tvaṃ assassa
sobhaṇakāraṇaṃ na jānāsi, ayaṃ asso attano alaṅkataṃ assabhaṇḍakaṃ
nissāya sobhati, sace tvampi asso viya sobhitukāmo assabhaṇḍaṃ
pilandhitvā antaravīthiṃ oruyha asso viya pāde koṭṭayamāno
gantvā rājānaṃ passa, rājāpi taṃ vaṇṇayissati, manussāpi taññeva
vaṇṇayissantīti. So ummattajātiko brāhmaṇo tassā vacanaṃ
sutvā iminā nāma kāraṇena sā maṃ vadatīti ajānitvā sobhaṇasaññī
hutvā tathā akāsi yeva. Ye ye passanti te te parihāsaṃ
karontā sobhati ācariyoti vadiṃsu. Rājā pana naṃ kiṃ ācariya
cittante 2- kuppitaṃ, ummattakosi jātoti ādīni vatvā lajjāpesi.
Tasmiṃ kāle brāhmaṇo ayuttaṃ mayā katanti lajjito brāhmaṇiyā
kujjhitvā tāyamhi sarājikāya senāya antare lajjāpito pothetvā
taṃ nikkaḍḍhissāmīti gehaṃ agamāsi. Dhuttibrāhmaṇī tassa kujjhitvā
āgamanabhāvaṃ ñatvā puretarameva culladvārena nikkhamitvā rājanivesanaṃ
gantvā catuhapañcāhaṃ tattheva ahosi. Rājā taṃ kāraṇaṃ ñatvā
purohitaṃ pakkosāpetvā ācariya mātugāmassa nāma doso hoti
yeva, brāhmaṇiyā khamituṃ vaṭṭatīti khamāpanatthāya paṭhamaṃ gāthamāha
         ambho ruhaka chinnāpi     jiyā sandhiyyate puna,
         sandhiyyassu purāṇiyā,   mā kodhassa vasaṃ gamīti.
Tatrāyaṃ saṅkhepattho bho ruhaka nanu chinnāpi dhanujiyā puna
@Footnote: 1 dhuttikadhātukātipi .    2 pittantetipi.

---------------------------------------------------------------------------------------------
page153.
Sandhiyyati ghaṭīyati, evameva tvaṃ purāṇiyā saddhiṃ sandhiyyassu kodhassa
vasaṃ mā gamīti.
     Taṃ sutvā ruhako dutiyaṃ gāthamāha
         vijjamānesu muduvākesu    vijjamānesu kārisu
         aññaṃ jiyaṃ karissāmi,      alaññeva purāṇiyāti.
     Tassattho mahārāja muduvākesu ca jiyakārakesu ca manussesu
vijjamānesu aññaṃ jiyaṃ karissāmi, imāya chinnāya purāṇiyā
jiyāya alaṃ, natthi me koci atthoti.
     Evañca pana vatvā taṃ nīharitvā aññaṃ brāhmaṇiṃ ānesi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne ukkaṇṭhitabhikkhu sotāpattiphale
patiṭṭhahi. Tadā purāṇī purāṇadutiyikā ahosi, ruhako ukkaṇṭhitabhikkhu,
bārāṇasīrājā pana ahamevāti.
                     Ruhakajātakaṃ paṭhamaṃ.
                       ---------
                    2 Sirikāḷakaṇṇijātakaṃ
     itthī siyā rūpavatīti idaṃ sirikāḷakaṇṇijātakaṃ mahāummaṅgajātake 1-
āvibhavissatīti.
                  Sirikāḷakaṇṇijātakaṃ dutiyaṃ.
@Footnote: 1 mahāummaggajātaketipi.

---------------------------------------------------------------------------------------------
page154.
                     3 Cullapadumajātakaṃ
     ayameva sā ahampi so anaññoti idaṃ satthā jetavane
viharanto ukkaṇṭhitabhikkhuṃ ārabbha kathesi.
     Vatthu ummādantijātake āvibhavissati.
     So pana bhikkhu satthārā saccaṃ kira tvaṃ ukkaṇṭhitoti vutte
saccaṃ bhagavāti vatvā ko pana taṃ ukkaṇṭhāpetīti vutte ahaṃ
bhante ekaṃ alaṅkatapaṭiyattaṃ mātugāmaṃ disvā kilesānuvattiko hutvā
ukkaṇṭhitoti āha. Atha naṃ satthā bhikkhu mātugāmo nāma akataññū
mittadubbhī thaddhahadayo, porāṇakapaṇḍitāpi attano dakkhiṇajannukalohitaṃ
pāyetvā yāvajīvitaṃ dānampi datvā mātugāmassa cittaṃ
na labhiṃsūti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tassa aggamahesiyā kucchimhi nibbatti. Nāmaggahaṇadivasevassa
padumakumāroti nāmaṃ akaṃsu. Tassa apare cha kaniṭṭhabhātikā ahesuṃ.
Te sattapi janā anupubbena vuḍḍhippattā gharāvāsaṃ gahetvā raññā
sadisā vicaranti. Athekadivasaṃ rājā rājaṅgaṇaṃ olokento ṭhito
te mahāparivāre rājupaṭṭhānaṃ āgacchante disvā ime maṃ vadhitvā
rajjampi gaṇheyyunti āsaṃkaṃ uppādetvā te pakkosāpetvā
tātā tumhe imasmiṃ nagare vasituṃ na labhatha, aññattha gantvā
mama accayena āgantvā kulasantakarajjaṃ gaṇhathāti āha.

---------------------------------------------------------------------------------------------
page155.
Te pitu vacanaṃ sampaṭicchitvā roditvā attano gharāni gantvā
pajāpatiyo ādāya yattha vā tattha vā gantvā jīvissāmāti nagarā
nikkhamitvā maggaṃ gacchantā ekaṃ kantāraṃ patvā annapānaṃ
alabhamānā khudaṃ adhivāsetuṃ asakkontā mayaṃ jīvamānā itthiyo
labhissāmāti kaniṭṭhassa bhariyaṃ māretvā terasakoṭṭhāse katvā
maṃsaṃ khādiṃsu. Bodhisatto attanā ca bhariyāya ca laddhakoṭṭhāsesu
ekaṃ ṭhapetvā ekaṃ dvepi khādiṃsu. Evaṃ cha divase cha itthiyo
māretvā maṃsaṃ khādiṃsu. Bodhisatto pana divase divase ekekaṃ
ṭhapetvā cha koṭṭhāse ṭhapesi. Sattame divase bhātikassa bhariyaṃ
māressāmāti vutte bodhisatto te cha koṭṭhāse tesaṃ datvā
ajja tāva ime cha koṭṭhāse khādatha sve jānissāmāti vatvā
tesaṃ maṃsaṃ khāditvā niddāyanakāle bhariyaṃ gahetvā palāyi. Sā
thokaṃ gantvā gantuṃ na sakkomi sāmīti āha. Atha naṃ
bodhisatto khandhenādāya aruṇuggamanavelāya kantārā nikkhami.
Sā suriye uggate pipāsitāmhi sāmīti āha. Bodhisatto bhadde
udakaṃ natthīti vatvā punappunaṃ kathite tassā sinehena khaggena
dakkhiṇajannuṃ paharitvā bhadde pānīyaṃ natthi, idaṃ pana me dakkhiṇajannuke
lohitaṃ pivamānā nisīdāti āha. Sā tathā akāsi. Te
anupubbena mahāgaṅgaṃ patvā pivitvā ca nahātvā ca phalāphalaṃ
khāditvā phāsukaṭṭhānesu vissamitvā ekasmiṃ gaṅgānivattane assamapadaṃ
māpetvā vāsaṃ kappesuṃ. Athekadivasaṃ uparigaṅgāya rājāparādhikaṃ

---------------------------------------------------------------------------------------------
page156.
Coraṃ hatthapāde ca kaṇṇanāsañca chinditvā ekasmiṃ ammaṇake
nipajjāpetvā mahāgaṅgāya pavāhesuṃ. So mahantaṃ aṭṭassaraṃ
karonto taṃ ṭhānaṃ pāpuṇi. Bodhisatto tassa karuṇaṃ paridevitasaddaṃ
sutvā dukkhappatto satto mayi ṭhite mā nassīti gaṅgātīraṃ
gantvā taṃ uttāretvā assamapadaṃ ānetvā kāsāvadhovanalepanādīhi
vaṇapaṭikammaṃ akāsi. Bhariyā panassa evarūpaṃ nāma koṇḍaṃ 1-
gaṅgāya pavāhitaṃ paṭijagganto vicaratīti ñatvā taṃ koṇḍaṃ jigucchamānā
nuṭṭhahantī vicarati. Bodhisatto tassa vaṇesu saṃviruḷhesu
bhariyāya saddhiṃ taṃ assamapade katvā aṭavito phalāphalāni āharitvā
tañca bhariyañca posesi. Tesu evaṃ vasantesu sā itthī tasmiṃ
koṇḍe paṭibaddhacittā hutvā tena saddhiṃ anācāraṃ ācaritvā
ekenupāyena bodhisattaṃ māretukāmā hutvā evamāha ahaṃ tumhākaṃ
aṃse nisīditvā kantārā nikkhamamānā ekaṃ pabbataṃ oloketvā
ayye pabbatamhi nibbattadevate sace ahaṃ sāmikena saddhiṃ arogā
jīvitaṃ labhissāmi balikammante karissāmīti āyāciṃ, sā maṃ idāni
uttāseti, karomassā balikammanti. Bodhisatto taṃ māyaṃ
ajānanto sādhūti sampaṭicchitvā balikammaṃ sajjetvā tāya
balikammabhājanaṃ gāhāpetvā pabbatamatthakaṃ abhirūhi. Atha naṃ sā
evamāha sāmi devatāsi nopi tvaññeva uttamadevatā, paṭhamaṃ tāva
taṃ vanapupphehi pūjetvā padakkhiṇaṃ katvā vanditvā pacchā devatāya
@Footnote: 1 koṇṭhantipi .pe.

---------------------------------------------------------------------------------------------
page157.
Balikammaṃ karissāmīti. Sā bodhisattaṃ papātābhimukhaṃ ṭhapetvā vanapupphehi
pūjetvā padakkhiṇaṃ katvā vanditukāmā viya hutvā piṭṭhipasse ṭhatvā
piṭṭhiyaṃ paharitvā papāte pātetvā diṭṭhā me paccāmittassa
piṭṭhīti tuṭṭhamānasā pabbatā orohitvā koṇḍassa santikaṃ agamāsi.
Bodhisattopi papātānusārena pabbatā patanto udumbararukkhamatthake
ekasmiṃ akaṇṭake pattasañchanne gumbe laggi. Heṭṭhāpabbataṃ
pana orohituṃ na sakkā. So udumbarāni khāditvā sākhantare
nisīdi. Atheko mahāsarīro godharājā heṭṭhāpabbatapādato abhirūhitvā
tasmiṃ udumbaraphalāni khādati. So taṃ divasaṃ bodhisattaṃ disvā
palāyi. Puna divase āgantvā ekasmiṃ passe phalāni khāditvā
pakkāmi. Evaṃ punappunaṃ āgacchanto bodhisattena saddhiṃ vissāsaṃ
āpajjitvā tvaṃ imaṃ ṭhānaṃ kathaṃ āgatosīti pucchitvā iminā kāraṇenāti
vutte tena hi mā bhāyīti vatvā bodhisattaṃ attano piṭṭhiyaṃ
nipajjāpetvā otāretvā araññato nikkhamitvā mahāmagge ṭhapetvā
iminā maggena gacchāti uyyojetvā araññameva pāvisi. Bodhisatto
ekaṃ gāmakaṃ gantvā tattha vasanto pitu kālakatabhāvaṃ sutvā bārāṇasiṃ
gantvā kulasantake rajje patiṭṭhāya padumarājā nāma hutvā dasa
rājadhamme akopetvā dhammena rajjaṃ kārento catūsu nagaradvāresu
nagaramajjhe nivesanadvāre ca cha dānasālāyo kārāpetvā devasikaṃ cha
satasahassāni vissajjetvā mahādānaṃ adāsi. Sāpi kho pāpitthī taṃ
koṇḍaṃ khandhe nisīdāpetvā araññā nikkhamitvā manussapathe bhikkhaṃ

---------------------------------------------------------------------------------------------
page158.
Caramānā yāgubhattaṃ saṃharitvā taṃ koṇḍaṃ posesi. Ayante kiṃ hotīti
pucchiyamānā ahaṃ etassa mātuladhītā, pitucchāputto me esa puriso,
etasseva maṃ adaṃsu, sāhaṃ vajjhappattampi attano sāmikaṃ ukkhipitvā
pariharantī bhikkhaṃ caritvā posemīti. Manussā ayaṃ patibbatāti.
Tato paṭṭhāya bahutaraṃ yāgubhattaṃ adaṃsu. Apare janā evamāhaṃsu
tvaṃ mā evaṃ vicari, padumarājā bārāṇasiyaṃ rajjaṃ kāresi
sakalajambudīpaṃ saṅkhobhetvā dānaṃ deti, so taṃ disvā tussissati tuṭṭho
bahudhanaṃ dassati, tvaṃ tava sāmikaṃ idha nisīdāpetvā gacchāti thiraṃ
katvā vettapacchiṃ adaṃsu. Sā anācārā taṃ koṇḍaṃ vettapacchiyaṃ
nisīdāpetvā pacchiṃ ukkhipitvā bārāṇasiṃ gantvā dānasālāsu
bhuñjamānā vicarati. Bodhisatto alaṅkatahatthikhandhavaragato dānaggaṃ gantvā
aṭṭhannaṃ vā dasannaṃ vā sahatthā dānaṃ datvā puna gehaṃ gacchati.
Sā anācārā taṃ koṇḍaṃ pacchiyaṃ nisīdāpetvā pacchiṃ ukkhipitvā
tassa gamanamagge aṭṭhāsi. Rājā taṃ disvā kiṃ etanti pucchi.
Ekā deva patibbatāti. Atha naṃ pakkosāpetvā sañjānitvā
koṇḍaṃ pacchito nīharāpetvā ayaṃ te kiṃ hotīti pucchi. Sā
pitucchāputto me deva kuladattiko sāmiko meti āha. Manussā
taṃ antaraṃ ajānitvā aho patibbatāti ādīni vatvā taṃ anācāritthiṃ
vaṇṇayiṃsu. Puna rājā taṃ ayante koṇḍo kuladattiko sāmikoti pucchi.
Sā rājānaṃ asañjānantī āma devāti sūrā hutvā katheti. Atha naṃ
rājā kiṃ esa bārāṇasīrañño putto, nanu tvaṃ padumakumārassa

---------------------------------------------------------------------------------------------
page159.
Bhariyā asukarañño dhītā asukā nāma mama jannulohitaṃ pivitvā imasmiṃ
koṇḍe paṭibaddhacittā maṃ papāte pātesi, sā dāni tvaṃ nalāṭena
maccuṃ gahetvā maṃ matoti maññamānā imaṃ ṭhānaṃ āgatā nanu
ahaṃ jīvāmīti vatvā amacce āmantetvā bho amaccā nanu cāhaṃ
tumhehi puṭṭho evaṃ kathesiṃ, mama cha kaniṭṭhabhātikā cha itthiyo
māretvā maṃsaṃ khādiṃsu, ahaṃ pana mayhaṃ bhariyaṃ arogaṃ katvā gaṅgātīraṃ
netvā assamapade vasanto ekaṃ vajjhappattaṃ koṇḍaṃ uttāretvā
paṭijaggiṃ, sā itthī tasmiṃ paṭibaddhacittā maṃ pabbatappapāte pātesi,
ahaṃ attano mettacittatāya jīvitaṃ labhinti yāya ahaṃ pabbatā
pātito, na sā aññā esā dussīlā, so ca vajjhappatto
koṇḍo nāma na añño ayamevāti vatvā imā gāthā avoca
              ayameva sā ahampi so anañño,
              ayameva so hatthacchinno anañño,
              yamāha komāripatiko mamanti,
              vajjhitthiyo natthi itthīsu saccaṃ,
              imañca jammaṃ musalena hantvā
              luddaṃ chavaṃ paradārūpaseviṃ
              imissā ca naṃ pāpapatibbatāya
              jīvantiyā chindatha kaṇṇanāsanti.
     Tattha yamāha komāripatiko mamantīti yaṃ esā ayaṃ me
komāripati kuladattiyo sāmikoti āha, ayameva so anañño.

---------------------------------------------------------------------------------------------
page160.
Yamāhu komāripatītipi pāṭho. Ayameva hi potthakesu likhito.
Tassāpi ayamevattho. Vacanavipallāso panettha veditabbo. Yaṃ hi
tena raññā vuttaṃ tadeva idha āgataṃ. Vajjhitthiyoti itthiyo nāma
vajjhā vadhitabbā eva. Natthi itthīsu saccanti etāsu saccabhāvo
nāmeko natthi. Imañca jammanti ādi dvinnampi tesaṃ daṇḍāṇāpanavasena 1-
vuttaṃ. Tattha jammanti lāmakaṃ. Musalena hantvāti musalena
paharitvā pothetvā aṭṭhīni bhañjitvā cuṇṇavicuṇṇaṃ katvā.
Luddanti dāruṇaṃ. Chavanti guṇābhāvena nijjīvamatasadisaṃ 2-. Imissā
ca nanti ettha nanti nipātamattaṃ. Imissā ca pāpapatibbatāya
anācārāya dussīlāya jīvantiyā va kaṇṇanāsaṃ chindathāti attho.
     Bodhisatto kodhaṃ adhivāsetuṃ asakkonto evaṃ tesaṃ daṇḍāni
āṇāpetvāpi na tathā kāresi. Kodhaṃ pana mandaṃ katvā, yathā
sā pacchiṃ sīsato oropetuṃ na sakkoti, evaṃ gāḷhaṃ taṃ bandhāpetvā
koṇḍaṃ tattha pakkhipāpetvā attano jīvitā nīharāpesi.
     Satthā imaṃ dhammadesanaṃ āharitvā saccāni pakāsetvā
jātakaṃ samodhānesi. Saccapariyosāne ukkaṇṭhitabhikkhu sotāpattiphale
patiṭṭhahi. Tadā cha bhātaro aññatarā therā ahesuṃ. Bhariyā
ciñcamānavikā, koṇḍo devadatto, godharājā ānando, padumarājā
pana ahamevāti.
                   Cullapadumajātakaṃ tatiyaṃ.
@Footnote: 1 daṇḍāropanavasenātipi .    2 nijjīvaṃ matasadisantipi.

---------------------------------------------------------------------------------------------
page161.
                      4 Maṇicorajātakaṃ
     na santi devā pavasanti nūnāti idaṃ satthā veḷuvane viharanto
vadhāya parisakkantaṃ devadattaṃ ārabbha kathesi.
     Devadatto vadhāya parisakkatīti sutvā na bhikkhave idāneva
pubbepi devadatto mayhaṃ vadhāya parisakkati yeva, parisakkantopi
maṃ vadhituṃ nāsakkhīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
bārāṇasito avidūre gāmake gahapatikule nibbatti. Athassa
vayappattassa bārāṇasito kuladhītaraṃ ānesuṃ. Sā piyā ahosi
abhirūpā dassanīyā devaccharā viya pupphalatā viya vilāsamānā
mattakinnarī viya ca sujātāti nāmena patibbatā sīlācārasampannā
vattasampannā. Niccakālampissā pativattaṃ sassuvattaṃ sasuravattañca
katameva hoti. Sā bodhisattassa piyā ahosi manāpā. Iti te
ubhopi sammodamānā ekaggacittā samaggasaṃvāsaṃ vasiṃsu. Athekadivasaṃ
sujātā mātāpitaro daṭṭhukāmamhīti bodhisattassa ārocesi. So
sādhu bhadde magge pātheyyaṃ pahonakaṃ paṭiyādehīti khajjakavikatiṃ
pacāpetvā khajjakādīni yānake ṭhapetvā yānakaṃ pājento yānakassa
purato ahosi, itarā pacchato. Te nagarasamīpaṃ gantvā yānakaṃ
mocetvā nhātvā bhuñjiṃsu. Puna bodhisatto yānakaṃ yojetvā

---------------------------------------------------------------------------------------------
page162.
Purato nisīdi. Sujātā vatthāni parivattetvā alaṅkaritvā pacchato
nisīdi. Yānakassa antonagaraṃ paviṭṭhakāle bārāṇasīrājā
hatthikkhandhavaragato nagaraṃ padakkhiṇaṃ karonto taṃ padesaṃ agamāsi.
Sujātā otaritvā yānakassa pacchato padasā va pāyāsi. Rājā
taṃ disvā tassā rūpasampattiyā ākaḍḍhiyamānaso paṭibaddhacitto
hutvā ekaṃ amaccaṃ gaccha etissā sassāmikabhāvaṃ vā assāmikabhāvaṃ
vā jānāhīti pesesi. So gantvā tassā sassāmikabhāvaṃ ñatvā
sassāmikā kira deva yānake nisinno puriso etissā sāmikoti
āha. Rājā paṭibaddhacittataṃ vinodetuṃ asakkonto kilesāturo
hutvā ekena upāyena māretvā itthiṃ gahessāmīti cintetvā
ekaṃ purisaṃ āmantetvā gaccha bho imaṃ cuḷāmaṇiṃ ādāya vīthiṃ
gacchanto viya etassa purisassa yānake pakkhipitvā ehīti cuḷāmaṇiṃ
datvā uyyojesi. So sādhūti taṃ gahetvā gantvā yānake
ṭhapetvā ṭhapito me devāti āgantvā ārocesi. Rājā cuḷāmaṇi
me naṭṭhoti āha. Manussā ekakolāhalaṃ akaṃsu. Rājā
sabbadvārāni pidahitvā sañcāraṃ chinditvā coraṃ pariyesathāti
āha. Rājapurisā tathā akaṃsu. Nagaraṃ ekasaṅkhobhitaṃ ahosi.
Itaro puriso manusse gahetvā bodhisattassa santikaṃ gantvā
bho yānakaṃ ṭhapehi, rañño cuḷāmaṇi naṭṭho, yānakaṃ sodhessāmīti
yānakaṃ sodhento attanā ṭhapitamaṇiṃ gahetvā bodhisattaṃ gahetvā
maṇicorosīti hatthehi ca pādehi ca pothetvā gahetvā taṃ

---------------------------------------------------------------------------------------------
page163.
Pacchābāhuṃ bandhitvā netvā ayaṃ maṇicoroti rañño dasseti.
Rājā sīsamassa chindathāti āṇāpesi. Atha naṃ rājapurisā catukke
catukke kasāhi tāḷentā dakkhiṇadvārena nagarā nikkhamiṃsu.
Sujātāpi yānakaṃ pahāya bāhā paggayha paridevamānā sāmi maṃ
nissāya imaṃ dukkhaṃ pattosīti paridevamānā pacchato agamāsi.
Rājapurisā sīsamassa chindissāmāti bodhisattaṃ uttānaṃ nipajjāpesuṃ .
Taṃ disvā sujātā attano sīlaguṇaṃ āvajjitvā natthi vata maññe
imasmiṃ loke sīlavantānaṃ viheṭhanake pāpasāhasikamanusse nisedhetuṃ
samatthā devā nāmāti ādīni paridevamānā paṭhamaṃ gāthamāha
               na santi devā pavasanti nūna,
               na hi nūna santi idha lokapālā,
               sahasā karontānaṃ 1- asaññatānaṃ
               na hi nūna santi paṭisedhitāroti.
     Tattha na santi devāti imasmiṃ loke sīlavantānaṃ olokanakā
pāpānañca nisedhanakā na santi nūna devā. Pavasanti nūnāti
evarūpesu vā kiccesu uppannesu nūna pavasanti pavāsaṃ gacchanti.
Idha lokapālāti imasmiṃ loke lokapālasammatā samaṇabrāhmaṇāpi
sīlavantā anuggahanakā na hi nūna santi. Sahasā karontānaṃ
asaññatānanti sahasā avimaṃsitvā sāhasikaṃ dāruṇakammaṃ karontānaṃ
dussīlānaṃ. Paṭisedhitāroti evarūpaṃ kammaṃ mā karittha, na labbhā
@Footnote: 1 karontānamasaññatānanti yuttataraṃ.

---------------------------------------------------------------------------------------------
page164.
Etaṃ kātunti paṭisedhentā natthīti attho.
     Evaṃ tāya sīlasampannāya paridevamānāya sakkassa devarañño
nisinnāsanaṃ uṇhākāraṃ dassesi. Sakko ko nu kho maṃ sakkaṭṭhānato
cāvetukāmoti āvajjento imaṃ kāraṇaṃ ñatvā bārāṇasīrājā
atipharusaṃ kammaṃ karoti, sīlasampannaṃ sujātaṃ kilameti, gantuṃ
idāni me vaṭṭatīti devalokā oruyha attano ānubhāvena
hatthipiṭṭhe nisīditvā gacchantaṃ pāparājānaṃ hatthito otāretvā
dhammagaṇḍikāya uttānaṃ nipajjāpetvā bodhisattaṃ ukkhipitvā
sabbālaṅkārehi alaṅkaritvā rājavesaṃ gāhāpetvā hatthikkhandhe
nisīdāpesi. Pharasuṃ ukkhipitvā ṭhitā sīsaṃ chindantā rañño sīsaṃ
chindiṃsu. Chindanakāle yeva cassa rañño sīsabhāvaṃ jāniṃsu.
Sakko devarājā dissamānakasarīreneva bodhisattassa santikaṃ gantvā
bodhisattassa rājābhisekaṃ katvā sujātāyeva aggamahesiṭṭhānaṃ dāpesi.
Amaccā ceva brāhmaṇagahapatikādayo ca sakkaṃ devarājānaṃ disvā
adhammikarājā mārito, idāni amhehi sakkadattiko dhammikarājā
laddhoti somanassappattā ahesuṃ. Sakkopi ākāse ṭhatvā
ayaṃ vo sakkadattiko rājā laddhoti parisānaṃ ārocesi. Mahārāja
tumhepi ito paṭṭhāya dhammena rajjaṃ kāressatha, 1-  sace hi rājā
adhammiko hoti, devo akāle vassati, kāle na vassati, chātakabhayaṃ
rogabhayaṃ sattubhayanti imāni tīṇi bhayāni upagatāneva hontīti
@Footnote: 1 kārethātipi.

---------------------------------------------------------------------------------------------
page165.
Ovadanto dutiyaṃ gāthamāha
         akāle vassatī tassa,    kāle tassa na vassati,
         saggā ca cavati ṭhānā    nanu so tāvatā hatoti.
     Tattha akāleti adhammikassa rañño rajje ayutte kāle
ca sassānaṃ pakkakāle vā lāyanakāle vā maddanādikāle vā
devo vassati. Kāleti yuttappayuttakāle vapanakāle taruṇasassakāle
gabbhaggahaṇakāle pana na vassati. Saggā ca cavati ṭhānāti saggasaṅkhātā
ṭhānā devalokāti attho. Adhammikarājā hi appaṭilābhavasena
devalokā cavati nāma, saggepi vā rajjaṃ kārento adhammikarājā
tato cavatītipi attho. Nanu so tāvatā hatoti nanu so adhammikarājā
ettakena hato hoti. Atha vā ekaṃsavācī ettha nukāro neso
ekaṃsena ettāvatā hato, aṭṭhasu pana mahānirayesu soḷasasu ca
ussadanirayesu dīgharattaṃ so haññissatīti ayamettha attho.
     Evaṃ sakko mahājanassa ovādaṃ datvā attano devaṭṭhānameva
agamāsi. Bodhisattopi dhammena rajjaṃ kāretvā saggapūraṃ 1- pūrayi.
     Satthā imaṃ dhammadesanaṃ āharitvā jātakaṃ samodhānesi. Tadā
adhammikarājā devadatto ahosi, sakko anuruddho, sujātā rāhulamātā,
sakkadattiyarājā pana ahamevāti.
                   Maṇicorajātakaṃ catutthaṃ.
@Footnote: 1 saggapadantipi.

---------------------------------------------------------------------------------------------
page166.
                    5 Pabbatūpattharajātakaṃ
     pabbatūpatthare rammeti idaṃ satthā jetavane viharanto
kosalarājānaṃ ārabbha kathesi.
     Kosalarañño kira eko amacco antepure padussi. Rājā
parivimaṃsamāno taṃ tattato ñatvā satthu ārocessāmīti jetavanaṃ
gantvā satthāraṃ vanditvā bhante amhākaṃ antepure eko amacco
padussi, tassa kiṃ kātuṃ vaṭṭatīti pucchi. Atha naṃ satthā upakārako
te mahārāja so ca amacco, sā ca itthī piyāti pucchitvā āma
bhante ativiya upakārako sakalarājakulaṃ sandhāreti, sāpi me itthī
piyāti vutte mahārāja attano upakārakesu sevakesu piyāsu ca
itthīsu dubbhituṃ na sakkā, pubbepi rājāno paṇḍitānaṃ kathaṃ sutvā
majjhattā va ahesunti vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
amaccakule nibbattitvā vayappatto tassa atthadhammānusāsako
ahosi. Athassa rañño eko amacco antepure padussi.
Rājā taṃ tattato ñatvā amaccopi me bahūpakāro, ayaṃ itthīpi me
piyā, dvepi ime nāsetuṃ na sakkā, paṇḍitāmaccaṃ pañhaṃ pucchitvā
sace sahitabbaṃ bhavissati, sahissāmi, no ce na sahissāmīti bodhisattaṃ
pakkosāpetvā āsanaṃ datvā  paṇḍita pañhaṃ pucchissāmīti

---------------------------------------------------------------------------------------------
page167.
Vatvā puccha mahārāja, vissajjessāmīti vutte pañhaṃ pucchanto
paṭhamaṃ gāthamāha
         pabbatūpatthare ramme      jātā pokkharaṇī sivā,
         taṃ sigālo apāpāsi      jānaṃ sīhena rakkhitanti.
     Tattha pabbatūpatthare rammeti himavantapabbatapāde pattharitvā
ṭhite aṅgaṇaṭṭhāneti attho. Jātā pokkharaṇī sivāti sītalā
madhurodakā pokkharaṇī nibbattā, api ca pokkharasañchannā nadīpi
pokkharaṇī yeva. Apāpāsīti apaiti upasaggo apāsīti attho.
Jānaṃ sīhena rakkhitanti sā pokkharaṇī sīhaparibhogā sīhena rakkhitā.
Sopi naṃ sigālo sīhena rakkhitā ayanti jānanto va apāsi, tvaṃ
kiṃ maññasi, so sigālo sīhassa abhāyitvā piveyya evarūpaṃ
pokkharaṇinti ayamettha adhippāyo.
     Bodhisatto addhā etassa antepure eko amacco paduṭṭho
bhavissatīti ñatvā dutiyaṃ gāthamāha
         pivanti ce mahārāja      sāpadāni mahānadiṃ,
         na tena anadī hoti,      khamassu yadi te piyāti.
     Tattha sāpadānīti na kevalaṃ sigālo va, avasesāni
sunakhasasabilāramigādīni sabbasāpadāni. Taṃ pokkharasañchannattā pokkharaṇīti
laddhanāmaṃ nadiṃ pivanteva. Na tena anadī hotīti nadiyaṃ hi
dvipadacatuppadāpi ahimacchāpi sabbe pipāsitā pānīyaṃ pivanti. Na sā
tena kāraṇena anadī nāma hoti, nāpi ucchiṭṭhanadī. Kasmā.

---------------------------------------------------------------------------------------------
page168.
Sabbesaṃ sādhāraṇattā. Yathāpi nadī yena kena ci pītā na dussati
evaṃ itthīpi kilesavasena sāmikaṃ atikkamitvā aññena saddhiṃ saṃvāsaṃ
gatā neva anitthī hoti. Kasmā. Sabbesaṃ sādhāraṇabhāvena.
Nāpi ucchiṭṭhitthī. Kasmā. Odakantikatāya suddhabhāvena.
Khamassu yadi te piyāti yadi pana te sā itthī piyā, so ca
amacco bahūpakāro, tesaṃ ubhinnampi khamassu majjhattabhāve tiṭṭhāti.
     Evaṃ mahāsatto rañño ovādaṃ adāsi. Rājā tassa
ovāde ṭhatvā puna evarūpaṃ pāpakammaṃ mā karitthāti vatvā
ubhinnampi khami. Tato paṭṭhāya tepi oramiṃsu. Rājāpi dānādīni
puññāni katvā jīvitapariyosāne saggapūraṃ pūresi.
     Kosalarājāpi imaṃ dhammadesanaṃ sutvā tesaṃ ubhinnampi khamitvā
majjhatto ahosi.
     Satthā imaṃ dhammadesanaṃ āharitvā jātakaṃ samodhānesi.
Tadā rājā ānando ahosi, paṇḍitāmacco pana ahamevāti.
                  Pabbatūpattharajātakaṃ pañcamaṃ.
                    ---------------

---------------------------------------------------------------------------------------------
page169.
                     6 Valāhakassajātakaṃ
     ye na kāhanti ovādanti idaṃ satthā jetavane viharanto
ekaṃ ukkaṇṭhitabhikkhuṃ ārabbha kathesi.
     So hi bhikkhu satthārā saccaṃ kira tvaṃ bhikkhu ukkaṇṭhitoti
puṭṭho saccanti vatvā kiṃkāraṇāti vutte ekaṃ alaṅkatamātugāmaṃ
disvā kilesavasenāti āha. Atha naṃ satthā itthiyo nāmetā
bhikkhu attano rūpasaddagandharasaphoṭṭhabbehi ceva itthikūṭena ca purise
upalobhetvā attano vase katvā vilāsehipi purise upalobhetvā
vasaṃ upagatabhāvaṃ ñatvā sīlavināsañceva vattavināsañca pāpanaṭṭhena
yakkhiniyoti vuccanti, pubbepi hi yakkhiniyo itthikūṭena ekaṃ purisasatthaṃ
upasaṅkamitvā vāṇijake upalobhetvā attano vase katvā puna
aññe purise disvā te sabbepi jīvitakkhayaṃ pāpetvā ubhohi
hanukapassehi lohitena paggharantena murumurāpetvā khādiṃsūti vatvā
atītaṃ āhari.
     Atīte tāmbapaṇṇidīpe sirisavatthuṃ nāma yakkhanagaraṃ ahosi.
Tattha yakkhiniyo vasiṃsu. Tā bhinnanāvānaṃ vāṇijānaṃ āgatakāle
alaṅkatapaṭiyattā khādanīyaṃ bhojanīyaṃ gāhāpetvā dāsigaṇaparivutā
dārake aṅakenādāya vāṇije upasaṅkamitvā tesaṃ manussā vāsaṃ

---------------------------------------------------------------------------------------------
page170.
Āgatamhāti sañjānanatthaṃ tattha tattha kasigorakkhādīni karonte
manusse gogaṇe sunakheti evamādīni dassenti, vāṇijānaṃ santikaṃ
gantvā imaṃ yāguṃ pivatha, imaṃ bhattaṃ bhuñjatha, imaṃ khādanīyaṃ khādathāti
vadanti. Vāṇijā ajānantā tāhi dinnaṃ dinnaṃ paribhuñjanti. Atha
tesaṃ khāditvā bhuñjitvā pivitvā vissamitakāle paṭisanthāraṃ karonti
tumhe kattha vāsikā, kuto āgatā, kahaṃ gacchissatha, kena kammena
idhāgatatthāti pucchanti bhinnanāvā hutvā idhāgatamhāti vutte sādhu
ayyā amhākampi sāmikānaṃ nāvaṃ abhirūhitvā gatānaṃ tīṇi saṅvaccharāni
atikkantāni, te matā bhavissanti, tumhepi vāṇijā yeva, mayaṃ
tumhākaṃ pādaparicārikā bhavissāmāti vatvā te vāṇije
itthikūṭahāsavilāsehi palobhetvā yakkhanagaraṃ netvā sace paṭhamaṃ gahitā
manussā atthi, te devasaṅkhalikāya bandhitvā kāraṇaghare pakkhipitvā
pacchāgahite attano sāmike karonti, attano vasanaṭṭhāne bhinnanāve
manusse alabhantiyo pana parato kalyāṇidīpaṃ orato nāgadīpanti
evaṃ samuddatīraṃ anuvicaranti. Ayaṃ tāsaṃ dhammatā. Athekadivasaṃ
pañcasatā bhinnanāvā vāṇijā tāsaṃ nagarasamīpe uttariṃsu. Tā
tesaṃ santikaṃ gantvā palobhetvā yakkhanagaraṃ ānetvā paṭhamaṃ
gahitamanusse devasaṅkhalikāhi bandhitvā kāraṇaghare pakkhipitvā
jeṭṭhayakkhinī jeṭṭhavāṇijaṃ sesā seseti pañcasatā yakkhiniyo te pañcasate
vāṇije attano sāmike akaṃsu. Atha sā jeṭṭhayakkhinī rattibhāge
vāṇije niddaṃ upagate uṭṭhāya gantvā kāraṇaghare manusse māretvā

---------------------------------------------------------------------------------------------
page171.
Maṃsaṃ khāditvā āgacchati. Sesāpi tatheva karonti. Jeṭṭhayakkhiniyā
manussamaṃsaṃ khāditvā āgatakāle sarīraṃ sītalaṃ hoti. Jeṭṭhavāṇijo
pariggaṇhanto tassā yakkhinibhāvaṃ ñatvā imā pañcasatāpi yakkhiniyo
bhavissanti, amhehi palāyituṃ vaṭṭatīti punadivase pāto va
mukhadhovanatthāya gantvā sesavāṇijānaṃ ārocesi imā yakkhiniyo na
manussitthiyo, aññesaṃ bhinnanāvānaṃ āgatakāle te sāmike katvā
amhe khādissanti, etha, mayaṃ palāyāmāti. Tesu aḍḍhateyyasatā
mayaṃ etā vijahituṃ na sakkhissāma, tumhe gacchatha, mayaṃ na
palāyissāmāti āhaṃsu. Jeṭṭhavāṇijo attano vacanakare aḍḍhateyyasate
gahetvā tāsaṃ bhīto palāyi. Tasmiṃ pana kāle bodhisatto
valāhakaassayoniyaṃ nibbatti. Sabbaseto kākasīso muñjakeso
iddhimā vehāsaṅgamo ahosi. So himavantato ākāse uppatitvā
tāmbapaṇṇidīpaṃ gantvā tattha tāmbapaṇṇisare pallale sayaṃjātasāliṃ
khāditvā gacchati. Evaṃ gacchanto ca janapadaṃ gantukāmo atthi,
janapadaṃ gantukāmo atthi, janapadaṃ gantukāmo atthīti tikkhattuṃ
karuṇāya paribhāvitaṃ mānusivācaṃ bhāsati. Te tassa vacanaṃ sutvā
upasaṅkamitvā añjaliṃ paggayha sāmi mayaṃ janapadaṃ gamissāmāti
āhaṃsu. Tena hi mayhaṃ piṭṭhiṃ abhiruyhathāti. Athekacce piṭṭhiṃ
abhirūhiṃsu. Ekacce bāladhiṃ gaṇhiṃsu. Ekacce añjaliṃ paggahetvā
aṭṭhaṃsu yeva. Bodhisatto antamasopi añjaliṃ paggahetvā ṭhite
sabbepi aḍḍhateyyasate vāṇije attano ānubhāvena janapadaṃ netvā

---------------------------------------------------------------------------------------------
page172.
Sakasakaṭṭhānesu patiṭṭhāpetvā attano vasanaṭṭhānaṃ agamāsi. Tāpi
kho yakkhiniyo aññesaṃ āgatakāle te tattha ohīnake
aḍḍhateyyasate manusse vadhitvā khādiṃsu.
     Satthā bhikkhū āmnatetvā bhikkhave yathā te yakkhinīnaṃ vasaṃ
gatā vāṇijā jīvitakkhayaṃ pattā, valāhakassarājassa vacanakarā
sakasakaṭṭhānesu patiṭṭhitā, evameva buddhānaṃ ovādaṃ akarontā
bhikkhūpi bhikkhuniyopi upāsakāpi upāsikāyopi catūsu apāyesu
pañcavidhabandhanakammakaraṇaṭṭhānādīsu mahādukkhaṃ pāpuṇanti, ovādakarā pana
tisso kulasampattiyo chakāmasagge vīsatibrahmaloketi imāni ceva
ṭhānāni patvā amatamahānibbānaṃ sacchikatvā mahantaṃ sukhaṃ anubhavantīti
vatvā abhisambuddho hutvā imā gāthā avoca
         ye na kāhanti ovādaṃ      narā buddhena desitaṃ
         byasanaṃ te gamissanti        rakkhasīhiva vāṇijā,
         ye ca kāhanti ovādaṃ      narā buddhena desitaṃ
         sotthipāraṃ gamissanti        valāheneva vāṇijāti.
     Tattha ye na kāhantīti ye na karissanti. Byasanaṃ te
gamissantīti te mahāvināsaṃ pāpuṇissanti. Rakkhasīhiva vāṇijāti rakkhasīhi
palobhitā vāṇijā viya. Sotthipāraṃ gamissantīti anantarāyena nibbānaṃ
pāpuṇissanti. Valāheneva vāṇijāti valāheneva āgacchathāti vuttā
tassa vacanakarā vāṇijā viya. Yathā hi te samuddapāraṃ gantvā
sakasakaṭṭhānāni agamaṃsu, evaṃ buddhānaṃ ovādakarā saṃsārapāraṃ nibbānaṃ

---------------------------------------------------------------------------------------------
page173.
Gacchantīti amatamahānibbānena dhammadesanāya kūṭaṃ gaṇhi.
     Satthā imaṃ dhammadesanaṃ āharitvā saccāni pakāsetvā
jātakaṃ samodhānesi. Saccapariyosāne ukkaṇṭhitabhikkhu sotāpattiphale
patiṭṭhahi. Aññe bahū sotāpattiphalasakidāgāmiphalaanāgāmiphalaarahattaphalāni
pāpuṇiṃsu. Tadā valāhakassarājassa vacanakarā aḍḍhateyyasatā
vāṇijā buddhaparisā ahesuṃ, valāhakassarājā pana ahamevāti.
                 Valāhakassarājajātakaṃ chaṭṭhaṃ.
                  -------------------
                     7 Mittāmittajātakaṃ
     na naṃ umhayate disvāti idaṃ satthā sāvatthiyaṃ viharanto
aññataraṃ bhikkhuṃ ārabbha kathesi.
     Aññataro bhikkhu mayā gahite mayhaṃ upajjhāyo na kujjhissatīti
upajjhāyena ṭhapitaṃ vissāsena ekaṃ vatthakhaṇḍaṃ gahetvā upāhanatthavikaṃ
katvā pacchā upajjhāyaṃ āpucchi. Atha naṃ upajjhāyo kiṃkāraṇā
gaṇhīti vatvā mayā gahite na kujjhissatīti tumhākaṃ vissāsenāti
vutte ko mayā saddhiṃ tuyhaṃ vissāso nāmāti vatvā kuddho
uṭṭhahitvā pahari. Tassa sā kiriyā bhikkhūsu pākaṭā jātā.
Athekadivasaṃ bhikkhū dhammasabhāyaṃ kathaṃ samuṭṭhāpesuṃ āvuso asuko kira
daharo bhikkhu upajjhāyassa vissāsena vatthakhaṇḍaṃ gahetvā
upāhanatthavikaṃ akāsi, atha naṃ upajjhāyo ko mayā saddhiṃ tuyhaṃ vissāso

---------------------------------------------------------------------------------------------
page174.
Nāmāti vatvā kuddho uṭṭhahitvā paharīti. Satthā āgantvā
kāya nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva esa bhikkhu attano saddhivihārikena
saddhiṃ avissāsiko, pubbepi avissāsiko yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
     kāsikaraṭṭhe brāhmaṇakule nibbattitvā vayappatto isipabbajjaṃ
pabbajitvā abhiññā ca samāpattiyo ca nibattetvā gaṇasatthā
hutvā himavantappadese vāsaṃ kappesi . Tasmiṃ isigaṇe eko
tāpaso bodhisattassa vacanaṃ akatvā ekaṃ matamātikaṃ hatthipotakaṃ
paṭijaggi. Atha naṃ so vuḍḍhippatto māretvā araññaṃ pāvisi.
Tassa sarīrakiccaṃ katvā isigaṇo bodhisattaṃ parivāretvā bhante kena
nu kho kāraṇena mittabhāvo vā amittabhāvo vā sakkā jānitunti
pucchi. Bodhisatto iminā ca iminā ca kāraṇenāti ācikkhanto
imā gāthā avoca
         na naṃ umhayate disvā     na ca naṃ paṭinandati
         cakkhūni cassa na dadāti     paṭilomañca vattati,
         ete bhavanti ākārā    amittasmiṃ patiṭṭhitā
         yehi amittaṃ jāneyya     disvā sutvā ca paṇḍitoti.
     Tattha na naṃ umhayate disvāti yo hi yassa amitto hoti,
so taṃ disvā na umhayate hasati sitaṃ na karoti pahaṭṭhākāraṃ na
dasseti. Na ca naṃ paṭinandatīti tassa vacanaṃ sutvāpi taṃ puggalaṃ

---------------------------------------------------------------------------------------------
page175.
Na paṭinandati sādhu subhāsitanti nābbhanumodati. Cakkhūni cassa na
dadātīti cakkhunā cakkhuṃ āhacca paṭimukho hutvā na oloketi
aññato va cakkhūni harati. Paṭilomañca vattatīti tassa kāyakammaṃ
vacīkammampi na roceti paṭilomagāhaṃ gaṇhāti paccanikagāhaṃ. Ākārāti
kāraṇāni. Yehi amittanti yehi kāraṇehi, tāni kāraṇāni disvā
ca sutvā ca paṇḍito puggalo ayaṃ me amittoti jāneyya.
Tato viparītehi pana mittabhāvo jānitabboti.
     Evaṃ bodhisatto mittāmittabhāvakāraṇāni ācikkhitvā
brahmavihāre  bhāvetvā brahmalokūpago ahosi.
     Satthā imaṃ dhammadesanaṃ āharitvā jātakaṃ samodhānesi. Tadā
hatthiposakatāpaso saddhivihāriko ahosi, hatthī upajjhāyo, isigaṇā
buddhaparisā, gaṇasatthā pana ahamevāti.
                  Mittāmittajātakaṃ sattamaṃ.
                  ------------------
                       8 Rādhajātakaṃ
     pavāsā āgato tātāti idaṃ satthā jetavane viharanto ekaṃ
ukkaṇṭhitabhikkhuṃ ārabbha kathesi.
     So kira satthārā saccaṃ kira bhikkhu ukkaṇṭhitoti puṭṭho saccaṃ
bhanteti vatvā kiṃkāraṇāti vutte ekaṃ alaṅkataitthiṃ disvā
kilesavasenāti āha. Atha naṃ satthā mātugāmo nāma bhikkhu na sakkā

---------------------------------------------------------------------------------------------
page176.
Rakkhituṃ, pubbepi dovārike ṭhapetvā rakkhantāpi rakkhituṃ nāsakkhiṃsu,
kinte itthiyā, laddhāpi rakkhituṃ na sakkāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
sukayoniyaṃ nibbatti. Rādhotissa nāmaṃ. Kaniṭṭhabhātā panassa
poṭṭhapādo nāma. Te ubhopi taruṇakāle yeva eko luddako gahetvā
bārāṇasiyaṃ aññatarassa brāhmaṇassa adāsi. Brāhmaṇo te
puttaṭṭhāne ṭhapetvā paṭijaggi. Brāhmaṇassa pana brāhmaṇī
arakkhikā dussīlā. So vohārakaraṇatthāya gacchanto te sukapotake
āmantetvā tātā ahaṃ vohāratthāya gacchāmi, kāle vā vikāle vā
tumhākaṃ mātukaraṇakammaṃ olokeyyātha aññassa purisassa gamanabhāvaṃ
vā agamanabhāvaṃ 1- vā jāneyyāthāti brāhmaṇiṃ sukapotake
paṭicchādetvā agamāsi. Sā tassa nikkhantakālato paṭṭhāya anācāraṃ
cari. Rattimpi divāpi āgacchantānañca gacchantānañca pamāṇaṃ
natthi. Taṃ disvā poṭṭhapādo rādhaṃ pucchi brāhmaṇo imaṃ brāhmaṇiṃ
amhākaṃ niyyādetvā gato, ayañca pāpakammaṃ karoti, vadāmi nanti.
Rādho mā vadīti āha. So tassa vacanaṃ agahetvā amma kiṃkāraṇā
pāpakammaṃ karosīti āha. Sā taṃ māretukāmā hutvā tāta tvaṃ
nāma mayhaṃ putto, ito paṭṭhāya na karissāmi, ehi tāva tātāti
piyāymānā viya pakkositvā āgataṃ gahetvā tvaṃ maṃ vadasi, attano
pamāṇaṃ na jānāsīti gīvaṃ parivattetvā māretvā uddhanantaresu
@Footnote: 1 āgamanabhāvantipi.

---------------------------------------------------------------------------------------------
page177.
Nikkhipi 1-. Brāhmaṇo āgantvā vissamitvā bodhisattaṃ kiṃ tāta rādha
mātā te anācāraṃ karoti na karotīti pucchanto paṭhamaṃ gāthamāha
           pavāsā āgato tāta       idāni na cirāgato,
           kacci nu tāta te mātā     na aññamupasevatīti.
     Tassattho ahaṃ tāta rādha pavāsā āgato so camhi idāneva
āgato na cirāgato, tena pavattiṃ ajānanto taṃ pucchāmi kacci
nu te tāta mātā aññaṃ purisaṃ na upasevatīti.
     Rādho tāta paṇḍitā nāma bhūtaṃ vā abhūtaṃ vā aniyyānikannāma
na kathentīti ñāpento dutiyaṃ gāthamāha
           na kho panetaṃ subhaṇaṃ         giraṃ saccūpasañhitaṃ,
           sayetha poṭṭhapādova        mummare upakūsitoti.
     Tattha giranti vacanaṃ. Vacanaṃ hi yathā idāni girā evaṃ
tathā giranti vuccati. So sukapotako liṅgaṃ anādayitvā
evamāha. Ayaṃ panettha attho tāta paṇḍito nāma saccūpasañhitaṃ
yathābhūtatthayuttasabhāvaṃ vacanampi aniyyānikaṃ na subhaṇaṃ aniyyānikañca
saccaṃ bhaṇanto. Sayetha poṭṭhapādova mummare upakūsitoti yathā
poṭṭhapādo kukkule jhāmo sayati evaṃ seyyāti 2-. Upakuṭṭhitotipi
pāṭho. Ayamevattho.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne ukkaṇṭhitabhikkhu sotāpattiphale
@Footnote: 1 pakkhipītipi .  2 sayeyyātītipi.

---------------------------------------------------------------------------------------------
page178.
Patiṭṭhahi. Tadā poṭṭhapādo ānando ahosi, rādho pana
ahamevāti.
                    Rādhajātakaṃ aṭṭhamaṃ.
                    ---------------
                      9 Gahapatijātakaṃ
     ubhayaṃ me na khamatīti idaṃ satthā jetavane viharanto ukkaṇṭhitameva
bhikkhuṃ ārabbha kathesi. Kathento ca, mātugāmo nāma
arakkhiyo 1- pāpaṃ katvā yena kenaci upāyena sāmikaṃ vañceti yevāti
vatvā atītaṃ āhari.
     Atīte bārāṇasiyaṃ brahamadatte rajjaṃ kārente bodhisatto
kāsikaraṭṭhe gahapatikule nibbattitvā vayappatto gharāvāsaṃ gaṇhi.
Tassa bhariyā dussīlā gāmabhojakena saddhiṃ anācāraṃ carati.
Bodhisatto taṃ ñatvā pariggaṇhanto carati. Tadā pana antovasse
vappabījesu na pākesu chātakaṃ ahosi. Sassānaṃ gabbhagahaṇakālo
jāto. Sakalagāmavāsino ito māsadvayaccayena sassāni
uddharitvā vīhiṃ dassāmāti ekato hutvā gāmabhojakassa hatthato
ekaṃ jaragoṇaṃ gahetvā maṃsaṃ khādiṃsu. Athekadivasaṃ gāmabhojako
khaṇaṃ oloketvā bodhisattassa bahigatavelāya gehaṃ pāvisi. Tesaṃ
sukhanipannakkhaṇeyeva bodhisatto gāmadvārena anupavisitvā
@Footnote: 1 arakkhikotipi.

---------------------------------------------------------------------------------------------
page179.
Gehābhimukho ahosi. Sā itthī gāmadvārābhimukhī taṃ disvā ko nu kho
esoti ummāre ṭhatvā olokentī so yevāti ñatvā
gāmabhojakassa ācikkhi. Gāmabhojako bhīto pakampi. Atha naṃ sā mā
bhāyi, attheko upāyo, amhehi tava hatthato gomaṃsaṃ khāditaṃ,
tvaṃ maṃsamūlaṃ sodhento viya hohi, ahaṃ koṭṭhaṃ āruyha koṭṭhadvāre
ṭhatvā vīhi natthīti vakkhāmi, tvaṃ gehamajjhe ṭhatvā amhākaṃ ghare
dārakā chātā, maṃsamūlaṃ dehīti punappunaṃ codeyyāsīti vatvā koṭṭhaṃ
abhiruyha koṭṭhadvāre nisīdi. Itaro gehamajjhe ṭhatvā maṃsamūlaṃ
dehīti vadati. Sā koṭṭhadvāre nisinnā koṭṭhe vīhi natthi,
sasse uddhate dassāmi, gacchāti āha. Bodhisatto gehaṃ
pavisitvā tesaṃ kiriyaṃ disvā imāya pāpāya kataupāyo esa
bhavissatīti ñatvā gāmabhojakaṃ āmantetvā bho gāmabhojaka amhe
jaragoṇassa maṃsaṃ khādantā ito māsadvayaccayena vīhiṃ dassāmāti
khādimhā, tvaṃ aḍḍhamāsampi anatikkamitvā idāneva kasmā āharāpesi,
na tvaṃ iminā kāraṇena āgato aññena kāraṇena āgato
bhavissasi, mayhaṃ tava kiriyā na ruccati, ayampi anācārā pāpadhammā
koṭṭhe vīhīnaṃ abhāvaṃ jānāti, sādāni koṭṭhaṃ āruyha vīhi
natthīti vadati, tvampi dehīti, ubhinnampi vo kāraṇaṃ mayhaṃ na
ruccatīti etamatthaṃ pakāsento imā gāthā avoca
         ubhayaṃ me na khamati,         ubhayaṃ me na ruccati,
         yā cāyaṃ koṭṭhamotiṇṇā     na dassaṃ iti bhāsati,

---------------------------------------------------------------------------------------------
page180.
         Taṃ taṃ gāmapati brūmi         kadare appasmiṃ jīvite
         dve māse saṅgaraṃ katvā    maṃsaṃ jaraggavaṃ kisaṃ
         appattakāle codesi,      tampi mayhaṃ na ruccatīti.
     Tattha taṃ taṃ gāmapati brūmīti ambho gāmajeṭṭhaka tena
kāraṇena taṃ vadāmi. Kadare appasmiṃ jīviteti amhākaṃ jīvitaṃ nāma
kadarañceva thaddhaṃ lūkhaṃ kasiraṃ appañca mandaṃ parittaṃ, tasmiṃ no
evarūpe jīvite vattamāne. Dve māse saṅgaraṃ katvā maṃsaṃ
jaraggavaṃ kisanti amhākaṃ maṃsaṃ gaṇhantānaṃ jaraggavaṃ kisaṃ dubbalaṃ
jaragoṇaṃ dadamāno tvaṃ dvīhi māsehi mūlaṃ dātabbanti evaṃ dve
māse saṅgaraṃ paricchedaṃ katvā. Appattakāle codesīti tasmiṃ
kāle asampatte antarā va codesi. Tampi mayhaṃ na ruccatīti
yā cāyaṃ pāpadhammā dussīlā antokoṭṭhe vīhīnaṃ natthibhāvaṃ
jānamānā va ajānantī viya hutvā koṭṭhamotiṇṇā koṭṭhadvāre
ṭhatvā na dassaṃ iti bhāsati, yañca tvampi akāle codesi, tampi
ubhayaṃ mama na ruccatīti.
     Evaṃ so kathento kathento va gāmabhojakaṃ cuḷāya gahetvā
kaḍḍhitvā gehamajjhe pātetvā gāmabhojakomhīti parassa
rakkhitagopite bhaṇḍe aparajjhasīti ādīhi paribhāsitvā pothetvā dubbalaṃ
katvā gīvāyaṃ gahetvā gehā nikkaḍḍhitvā tampi duṭṭhaitthiṃ
kesesu gahetvā koṭṭhā otāretvā pothetvā sace puna evarūpaṃ
karosi, jānissāmīti santajjesi. Tato paṭṭhāya gāmabhojako taṃ

---------------------------------------------------------------------------------------------
page181.
Gehaṃ oloketuṃ na visahi. Sāpi pāpā punapi aticarituṃ nāsakkhi.
     Satthā imaṃ dhammadesanaṃ āharitvā saccāni pakāsetvā
jātakaṃ samodhānesi. Saccapariyosāne ukkaṇṭhitabhikkhu sotāpattiphale
patiṭṭhahi. Tadā gāmabhojakassa niggahaṇakārako gahapati ahameva
ahosīti.
                    Gahapatijātakaṃ navamaṃ.
                    --------------
                     10 Sādhusīlajātakaṃ
     sarīradabyaṃ vuḍḍhabyanti idaṃ satthā jetavane viharanto aññataraṃ
brāhmaṇaṃ ārabbha kathesi.
     Tassa kira catasso dhītaro ahesuṃ. Tā cattāro janā
patthenti, tesu eko abhirūpo sarīrasampanno, eko vayappatto
mahallako, eko jātisampanno, eko sīlavā. Brāhmaṇo
cintesi dhītaro nivesantena kassa nu kho dātabbā, kiṃ rūpasampannassa
udāhu vayappattajātisampannasīlavantānaṃ aññatarassāti. So
cintentopi ajānitvā imaṃ kāraṇaṃ sammāsambuddho jānissati, taṃ
pucchitvā etesaṃ antare anucchavikassa dassāmīti gandhamālādīni
gāhāpetvā vihāraṃ gantvā satthāraṃ vanditvā ekamantaṃ nisinno
bhagavato ādito paṭṭhāya tamatthaṃ ārocetvā bhante imesu catūsu
janesu kassa dātuṃ vaṭṭatīti pucchi. Satthā pubbepi te paṇḍitā

---------------------------------------------------------------------------------------------
page182.
Etaṃ pañhaṃ kathayiṃsu, bhavasaṅkhepagatattā pana sallakkhetuṃ na sakkosīti
vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
brāhmaṇakule nibbattitvā vayappatto takkasilāyaṃ sippaṃ uggaṇhitvā
āgantvā bārāṇasiyaṃ disāpāmokkho ācariyo ahosi. Athekassa
brāhmaṇassa catasso dhītaro ahesuṃ. Tā evameva cattāro
janā patthayiṃsu. Brāhmaṇo kassa nu kho dātabbāti ajānanto
ācariyaṃ pucchitvā dātabbayuttakassa dassāmīti tassa santikaṃ gantvā
tamatthaṃ pucchanto paṭhamaṃ gāthamāha
         sarīradabyaṃ vuḍḍhabyaṃ         sojaccaṃ sādhusīliyaṃ
         brāhmaṇante va pucchāmi    kinnu 1- tesaṃ vaṇimhaseti.
     Tattha sarīradabyanti ādīhi tesaṃ catunnaṃ vijjamāne guṇe
pakāseti. Ayamettha adhippāyo dhītaro me cattārome janā patthenti,
tesu ekassa sarīradabyaṃ atthi sarīrasampadā 2- abhirūpabhāvo saṃvijjati,
ekassa vuḍḍhabyaṃ vuḍḍhabhāvo mahallakatā atthi, ekassa sojaccaṃ
sujātatā jātisampadā atthi. Sujaccantipi pāṭho. Ekassa sādhusīliyaṃ
sundarasīlabhāvo sīlasampadā atthi. Brāhmaṇante va pucchāmāti tesu
ekassa nāmetā dātabbāti ajānantā mayaṃ bhavantaṃ brāhmaṇaññeva
pucchāma. Kinnu tesaṃ vaṇimhaseti tesaṃ catunnaṃ janānaṃ kathaṃ 3-
vaṇimhase icchāma, kassa tā kumārikā dadāmāti pucchatīti.
@Footnote: 1 kannūtipi. 2 sarīrasampadāyātipi. 3 kantipi.

---------------------------------------------------------------------------------------------
page183.
     Taṃ sutvā ācariyo rūpasampadādīsu vijjamānāsupi vipannasīlo
gārayho, tasmā taṃ appamāṇaṃ, amhākaṃ sīlavantabhāvo ruccatīti
imamatthaṃ pakāsento dutiyaṃ gāthamāha
         attho atthi sarīrasmiṃ       vuḍḍhabyassa namo kare
         attho atthi sujātasmiṃ      sīlaṃ asmāka ruccatīti.
     Tattha attho atthi sarīrasminti rūpasampanne sarīre attho
viseso vuḍḍhi atthi yeva natthīti na vadāmi. Vuḍḍhabyassa namo
kareti vuḍḍhabhāvassa pana namakārameva karomi, vuḍḍhabhāvo hi
vandanamānanaṃ labhati. Attho atthi sujātasminti sujātepi purise
vuḍḍhi atthi, jātisampatti hi icchitabbā yeva. Sīlaṃ asmāka
ruccatīti amhākaṃ pana sīlameva ruccati. Sīlavā hi ācārasampanno
sarīradabyavirahitopi pujjo pāsaṃsoti.
     Brāhmaṇo tassa vacanaṃ sutvā sīlavantasseva dhītaro adāsi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne brāhmaṇo sotāpattiphale patiṭṭhahi.
Tadā brāhmaṇo ayameva ahosi, disāpāmokkho ācariyo pana
ahamevāti.
                    Sādhusīlajātakaṃ dasamaṃ.
                    Ruhakavaggo pañcamo.
                    ---------------

---------------------------------------------------------------------------------------------
page184.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page185.
                    6 Nataṃdaḷhavaggavaṇṇanā
                        -------
                   1 bandhanāgārajātakaṃ.
     Na taṃ daḷhaṃ bandhanamāhu dhīrāti idaṃ satthā jetavane viharanto
bandhanāgāraṃ ārabbha kathesi.
     Tasmiṃ kira kāle bahū sandhicchedakapanthaghātakamanussaghātake
core ānetvā  kosalarañño dassesuṃ. Te rājā andubandhana-
rajjubandhanasaṅkhalikabandhanehi bandhāpesi. Tiṃsamattā jānapadā bhikkhū
satthāraṃ daṭṭhukāmā āgantvā disvā vanditvā punadivase piṇḍāya
carantā bandhanāgāraṃ patvā te core disvā piṇḍapātapaṭikkantā
sāyaṇhasamaye tathāgataṃ upasaṅkamitvā bhante ajja amhehi piṇḍāya
carantehi bandhanāgāre bahū corā andubandhanarajjubandhanādīhi baddhā
mahādukkhaṃ anubhavantā diṭṭhā, te tāni bandhanāni chinditvā palāyituṃ
na sakkonti, atthi nu kho tehi bandhanehi thirataraṃ nāma aññaṃ
bandhananti pucchiṃsu. Satthā bhikkhave kiṃ bandhanāni nāmetāni, yaṃ
panetaṃ dhanadhaññaputtadārādīsu taṇhāsaṅkhātaṃ kilesabandhanaṃ etaṃ etehi
sataguṇena sahassaguṇena thirataraṃ, evaṃ mahantampi panetaṃ ducchindiyaṃ
bandhanaṃ porāṇakapaṇḍitā chinditvā himavantaṃ pavisitvā pabbajiṃsūti
vatvā atītaṃ āhari.

---------------------------------------------------------------------------------------------
page186.
     Atīte bārāṇasiyaṃ brahmadatte rajjaṃ kārente bodhisatto
ekasmiṃ duggatagahapatikule nibbatti. Tassa vayappattassa pitā
kālamakāsi. So bhatiṃ katvā mātaraṃ posesi. Athassa mātā
anicchamānasseva ekaṃ kuladhītaraṃ gehe katvā aparabhāge kālamakāsi.
Bhariyāyapissa kucchiyaṃ gabbho patiṭṭhahi. So gabbhassa patiṭṭhitabhāvaṃ
ajānanto va bhadde tvaṃ bhatiṃ katvā jīva, ahaṃ pabbajissāmīti
āha. Sāmi gabbho me patiṭṭhito, mayi vijātāya dārakaṃ disvā
pabbajissasīti āha. So sādhūti sampaṭicchitvā tassā vijātakāle
bhadde tvaṃ sotthinā vijātā, idānāhaṃ pabbajissāmīti āpucchi.
Atha naṃ sā puttakassa tāva thanapānato apagamanakāle āgamehīti
vatvā puna gabbhaṃ gaṇhi. So cintesi imaṃ sampaṭicchāpetvā
gantuṃ na sakkā, imissā anācikkhitvā va palāyitvā pabbajissāmīti.
So tassā anācikkhitvā va rattibhāge uṭṭhāya palāyi. Atha naṃ
nagaraguttikā aggahesuṃ. So ahaṃ sāmi mātuposako nāma,
vissajjetha manti tehi attānaṃ vissajjāpetvā ekasmiṃ ṭhāne
vasitvā aggadvāreneva nikkhamitvā himavantaṃ pavisitvā isipabbajjaṃ
pabbajitvā abhiññā ca samāpattiyo ca nibbattetvā jhānakīḷāya
kīḷanto vihāsi. So tattha vasanto evarūpampi nāmetaṃ ducchindiyaṃ
puttadārabandhanaṃ kilesabandhanaṃ chindinti udānaṃ udānento imā
gāthā avoca

---------------------------------------------------------------------------------------------
page187.
                Na taṃ daḷhaṃ bandhanamāhu dhīrā
                yadāyasaṃ dārūjaṃ pabbajañca,
                sārattarattā maṇikuṇḍalesu
                puttesu dāresu ca yā apekkhā.
                Etaṃ daḷhaṃ bandhanamāhu dhīrā
                ohārinaṃ sithilaṃ duppamuñcaṃ,
                etampi chetvāna vajanti dhīrā
                anapekkhino kāmasukhaṃ pahāyāti.
     Tattha dhīrāti dhitimāti dhīrā vigatapāpāti dhīrā, atha vā dhī  vuccati
paññā, tāya paññāya samannāgatāti dhīrā, buddhā paccekabuddhā
buddhasāvakā bodhisattā ca ime dhīrā nāma. Yadāyasanti
ādīsu yaṃ saṅkhalikasaṅkhātaṃ ayasā nibbattaṃ ayasaṃ andubandhanasaṅkhātaṃ
dārujaṃ yañca pabbajatiṇehi vā aññehi vā vākādīhi rajjuṃ
katvā kataṃ rajjubandhanaṃ taṃ dhīrā daḷhaṃ thiranti nāhu na kathenti.
Sārattarattāti sārattā hutvā rattā bahalarāgarattāti attho.
Maṇikuṇḍalesūti maṇīsu ca kuṇḍalesu ca maṇiyuttesu vā kuṇḍalesu.
Etaṃ daḷhanti ye ca maṇikuṇḍalesu sārattarattā tesaṃ yeva yo
sārāgo yā ca tesaṃ puttadāresu apekkhā taṇhā etaṃ kilesamayaṃ
bandhanaṃ daḷhaṃ thiranti dhīrā āhu. Ohārinanti ākaḍḍhitvā
catūsu apāyesu pātanato avaharati heṭṭhā heṭṭhā haratīti ohārinaṃ.
Sithilanti bandhanaṭṭhānesu chavicammamaṃsāni na chindati lohitaṃ na nīharati

---------------------------------------------------------------------------------------------
page188.
Bandhanabhāvampi na jānāpetvā thalapathajalapathādīsu kammāni kātuṃ
detīti sithilaṃ. Duppamuñcanti taṇhālobhavasena hi ekavārampi
uppannaṃ kilesabandhanaṃ bandhanaṭṭhānato kacchapo viya dummocayaṃ hotīti
duppamuñcaṃ. Etampi chetvānāti etaṃ evaṃ daḷhampi kilesabandhanaṃ
ñāṇakhaggena chinditvā ayadāmāni chetvā mattavaravāraṇo viya
pañjare bhinditvā sīhapotako viya dhīrā vatthukāmakilesakāme
ukkārabhūmiyaṃ viya jigucchamānā anapekkhino hutvā kāmasukhaṃ pahāya vajanti
pakkamanti pakkamitvā ca pana himavantaṃ pavisitvā isipabbajjaṃ
pabbajitvā jhānasukhena vītināmentīti attho.
     Evaṃ bodhisatto imaṃ udānaṃ udānetvā aparihīnajjhāno
brahmalokapārāyano ahosi.
     Satthā imaṃ dhammadesanaṃ āharitvā saccāni pakāsesi.
Saccapariyosāne keci sotāpannā keci sakidāgāmino keci anāgāmino
keci arahantā ahesuṃ. Tadā mātā mahāmāyā ahosi, pitā
suddhodanamahārājā, bhariyā rāhulamātā, putto rāhulo, puttadāraṃ
pahāya nikkhamitvā pabbajitapuriso pana ahamevāti.
                  Bandhanāgārajātakaṃ paṭhamaṃ.
                      ----------

---------------------------------------------------------------------------------------------
page189.
                      2 Keḷisīlajātakaṃ
     haṃsā koñcā mayurā cāti idaṃ satthā jetavane viharanto
āyasmantaṃ lakuṇḍakabhaddiyaṃ 1- ārabbha kathesi.
     So kira āyasmā buddhasāsane pākaṭo ahosi paññāto
madhurasaro madhuradhammakathiko paṭisambhidappatto mahākhīṇāsavo asītiyā
mahātherānaṃ abbhantare pamāṇena pana omako lakuṇḍako 2-
sāmaṇerabhaṇḍako 3- kīḷanatthāya kato viya. Tasmiṃ ekadivasaṃ tathāgataṃ
vanditvā jetavane koṭṭhakaṃ gate jānapadā tiṃsamattā bhikkhū dasabalaṃ
vandissāmāti jetavanaṃ pavisantā vihārakoṭṭhake theraṃ disvā sāmaṇero
esoti saññāya theraṃ cīvarakaṇṇe gaṇhantā hatthe gaṇhantā
sīse gaṇhantā nāsāya parāmasantā kaṇṇesu gahetvā cāletvā
hatthakukkuccaṃ katvā pattacīvaraṃ paṭisāmetvā satthāraṃ upasaṅkamitvā
vanditvā nisīditvā satthārā madhurapaṭisanthāre kate pucchiṃsu bhante
lakuṇḍakabhaddiyatthero kira nāmeko tumhākaṃ sāvako madhuradhammakathiko
atthi, kahaṃ so idānīti. Kiṃ pana bhikkhave daṭṭhukāmatthāti.
Āma bhanteti. Yaṃ bhikkhave tumhe dvārakoṭṭhake disvā cīvarakaṇṇādīsu
gaṇhantā hatthakukkuccaṃ katvā āgatā, esa esoti.
Bhante evarūpo patthitapatthano abhinīhārasampanno sāvako kiṃkāraṇā
@Footnote: 1 lakuṇṭakabhaddikantipi .  2 lakuṇṭakotipi .  3 sāmaṇero viyātipi.

---------------------------------------------------------------------------------------------
page190.
Appesakkho jātoti. Satthā attanā katapāpakammaṃ nissāyāta
vatvā tehi yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
sakko devarājā ahosi. Tadā brahmadattassa jiṇṇaṃ jarāppattaṃ
hatthiṃ vā assaṃ vā goṇaṃ vā dassetuṃ na sakkā, keḷisīlo
hutvā tathārūpaṃ disvā va manusse anubandhāpeti jarasakaṭampi disvā
bhindāpeti jiṇṇamātugāme disvā pakkosāpetvā udare paharāpetvā
pātāpetvā puna uṭṭhāpetvā gāyāpeti jiṇṇapurise disvā laṅghake
viya bhūmiyaṃ samparivattakādikīḷaṃ kīḷāpeti apassanto asukaghare kira
mahallako atthīti sutvāpi pakkosāpetvā kīḷāpeti. Manussā
lajjantā attano mātāpitaro tiroraṭṭhāni pesenti. Mātupaṭṭhānadhammo
pitupaṭṭhānadhammo pacchijji. Rājasevakā keḷisīlā ahesuṃ.
Matamatā cattāro apāye pūrenti. Devaparisā parihāyati.
Sakko abhinave devaputte apassanto kinnu kho kāraṇanti āvajjanto
taṃ kāraṇaṃ ñatvā damessāmi nanti mahallakavaṇṇaṃ abhinimminitvā
jiṇṇayānake dve takkacāṭiyo āropetvā dve jaragoṇe yojetvā
ekasmiṃ chaṇadivase alaṅkatahatthiṃ abhirūhitvā brahmadatte alaṅkatanagaraṃ
padakkhiṇaṃ karonte pilotikanivattho taṃ yānakaṃ pājento rañño
abhimukho agamāsi. Rājā jiṇṇayānakaṃ disvā etaṃ yānakaṃ
ānethāti āha. Manussā kahaṃ deva na passāmāti āhaṃsu.
Sakko attano ānubhāvena rañño yeva dassesi. Atha naṃ

---------------------------------------------------------------------------------------------
page191.
Bahusampatte tasmiṃ tassa uparibhāgena pājento rañño matthake
ekaṃ cāṭiṃ bhinditvā nivattāpento dutiyaṃ bhindi. Athassa sīsato
paṭṭhāya ito cito ca takkaṃ paggharati. So tena aṭṭīyati
harāyati jigucchati. Athassa taṃ upaddūtabhāvaṃ ñatvā sakko
yānakaṃ antaradhāpetvā sakkattabhāvaṃ māpetvā vajirahattho ākāse
ṭhatvā pāpa adhammikarāja kiṃ tvaṃ mahallako na bhavisassi, taveva
sarīraṃ jarā na paharissati, keḷisīlo hutvā bahū vuḍḍhe viheṭhanakammaṃ
karosi, taṃ ekakaṃ 1- nissāya etaṃ kammaṃ katvā matamatā apāye
paripūrenti, manussā mātāpitaro paṭijaggituṃ na labhanti, sace imamhā
kammā na viramissasi, vajirena te sīsaṃ padālessāmi, mā ito
paṭṭhāya taṃ kammaṃ akāsīti santajjetvā mātāpitūnaṃ guṇaṃ kathetvā
vuḍḍhāpacāyikakammassa ānisaṃsaṃ pakāsetvā ovaditvā sakaṭṭhānameva
agamāsi. Rājā tato paṭṭhāya tathārūpaṃ kammaṃ kātuṃ cittampi
na uppādesi. Satthā abhisambuddho hutvā imā gathā avoca
         haṃsā koñcā mayurā ca   hatthiyo pasadā migā
         sabbe sīhassa bhāyanti,   natthi kāyasmi tulyatā.
         Evameva manussesu      daharo cepi paññavā
         so hi tattha mahā hoti   neva bālo sarīravāti.
     Tattha pasadā migāti pasadasaṅkhātā migā, pasadā migā ca
avasesamigā cātipi attho. Pasadamigātipi pāṭho. Pasadā migāti
@Footnote: 1 ekantipi.

---------------------------------------------------------------------------------------------
page192.
Attho. Natthi kāyasmi tulyatāti sarīre pamāṇaṃ nāma natthi, yadi
bhaveyya, mahāsarīrā hatthino ceva pasadamigā ca sīhaṃ māreyyuṃ, sīho
haṃsamorādayo khuddakasarīre yeva māreyya. Yadi evaṃ khuddakā yeva
sīhassa bhāyeyyuṃ na mahantā, yasmā panetaṃ natthi tasmā sabbepi
te sīhassa bhāyanti. Sarīravāti bālo mahāsarīropi mahā nāma
na hoti. Tasmā lakuṇḍakabhaddiyo sarīrena khuddakopi, mā taṃ
ñāṇenāpi khuddakoti maññitthāti.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne tesu bhikkhūsu keci sotāpannā keci
sakidāgāmino keci anāgāmino keci arahantā ahesuṃ. Tadā rājā
lakuṇḍakabhaddiyo ahosi, so tāya keḷisīlatāya paresaṃ keḷinissayo
jāto. Sakko pana ahamevāti.
                    Keḷisīlajātakaṃ dutiyaṃ.
                       ---------
                     3 Khandhaparittajātakaṃ
     virūpakkhehi me mettanti idaṃ satthā jetavane viharanto aññataraṃ
bhikkhuṃ ārabbha kathesi.
     Taṃ kira jantāgharadvāre kaṭṭhāni phālentaṃ pūtirukkhantarā nikkhamitvā
eko sappo pādaṅguliyaṃ ḍaṃsi. So tattheva mato. Tassa
tathāmatabhāvo sakalavihāre pākaṭo ahosi. Dhammasabhāyaṃ bhikkhū kathaṃ

---------------------------------------------------------------------------------------------
page193.
Samuṭṭhāpesuṃ āvuso asuko kira bhikkhu jantāgharadvāre kaṭṭhāni phālento
sappena daṭṭho tattheva matoti. Satthā āgantvā kāyanuttha
bhikkhave etarahi kathāya sannisinnāti pucchitvā imāya nāmāti
vutte sace so bhikkhave bhikkhu cattāri ahirājakulāni ārabbha mettaṃ
abhāvayissa, na naṃ sappo ḍaṃseyya, porāṇakapaṇḍitā tāpasāpi
anuppanne buddhepi catūsu ahirājakulesu mettaṃ bhāvetvā tāni
ahirājakulāni nissāya uppajjanakabhayato mucciṃsūti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
kāsikaraṭṭhe brāhmaṇakule nibbattitvā vayappatto kāme pahāya
isipabbajjaṃ  pabbajitvā abhiññā ca samāpattiyo ca nibattetvā
himavantappadese ekasmiṃ gaṅgānivattane assamapadaṃ māpetvā jhānakīḷaṃ
kīḷanto gaṇasatthā hutvā isigaṇaparivuto vihāsi. Tadā gaṅgātīre
nānappakārā dīghajātikā isīnaṃ paripanthaṃ karonti. Yebhuyyena isayo
jīvitakkhayaṃ pāpuṇanti. Tāpasā tamatthaṃ bodhisattassa ārocesuṃ.
Bodhisatto sabbe tāpase sannipātetvā sace tumhe catūsu
ahirājakulesu mettaṃ bhāveyyātha, na vo sappā ḍaṃseyyuṃ, tasmā ito
paṭṭhāya catūsu ahirājakulesu evaṃ mettaṃ bhāvethāti vatvā imaṃ
gāthamāha
         virūpakkhehi me mettaṃ     mettaṃ erāpathehi me
         chabyāputtehi me mettaṃ   mettaṃ kaṇhāgotamakehi cāti.

---------------------------------------------------------------------------------------------
page194.
     Tattha virūpakkhehi me mettanti virūpakkhanāgarājakulehi saddhiṃ
mayhaṃ mettaṃ. Erāpathādīsupi eseva nayo. Etānipi hi
erāpathanāgarājakulaṃ chabyāputtanāgarājakulaṃ kaṇhāgotamakanāgarājakulanti
nāgarājakulāneva.
     Evaṃ cattāri nāgarājakulāni dassetvā sace tumhe etesu
mettaṃ bhāvetuṃ sakkhissatha, dīghajātikā vo na ḍaṃsissanti na
viheṭhessantīti vatvā dutiyaṃ gāthamāha
         apādakehi me mettaṃ     mettaṃ dipādakehi me
         catuppadehi me mettaṃ     mettaṃ bahuppadehi meti.
     Tattha paṭhamapadena odissakaṃ katvā sabbesu apādesu dīghajātikesu
ceva macchesu ca mettābhāvanā dassitā. Dutiyapadena manussesu
ceva pakkhijātesu ca. Tatiyapadena hatthiassādīsu sabbacatuppadesu.
Catutthapadena vicchikasatapadiuccāliṅgapāṇakamakkaṭakādīsu.
     Evaṃ sarūpena mettābhāvanaṃ dassetvā idāni āyācanavasena
dassento imaṃ gāthamāha
         mā maṃ apādako hiṃsi,       mā maṃ hiṃsi dipādako,
         mā maṃ catuppado hiṃsi,       mā maṃ hiṃsi bahuppadoti.
     Tattha mā manti maṃ etesu apādakādīsu koci ekopi mā
hiṃsatu mā viheṭhetūti evaṃ āyācantā mettaṃ bhāvethāti attho.
     Idāni anodissakavasena bhāvanaṃ dassento imaṃ gāthamāha

---------------------------------------------------------------------------------------------
page195.
         Sabbe sattā sabbe pāṇā   sabbe bhūtā ca kevalā
         sabbe bhadrāni passantu      mā kañci pāpamāgamāti.
     Tattha taṇhādiṭṭhivasena vaṭṭe pañcasu khandhesu āsattā visattā
1- laggā vilaggāti sattā. Assāsapassāsapavattanasaṅkhātena
pāṇanavasena pāṇāti. Bhūtabhāvitanibbattanavasena 2- bhūtāti. Evaṃ
vacanamattena viseso veditabbo. Avisesena pana sabbānipetāni padāni
sabbasattasaṅgāhakāneva. Kevalāti sakalā. Idaṃ sabbasattasseva
pariyāyavacanaṃ. Bhadrāni passantūti sabbepete sattā bhadrāni
sādhūni kalyāṇāneva passantu. Mā kañci pāpamāgamāti etesu
kañci ekaṃ sattampi pāpaṃ lāmakaṃ dukkhaṃ mā agamā mā gacchatu
mā pāpuṇātu. Sabbe averā abyāpajjhā sukhitā niddukkhā
hontūti.
     Evaṃ sabbasattesu anodissakamettaṃ bhāvethāti vatvā puna tiṇṇaṃ
ratanānaṃ guṇe anussarāpetuṃ appamāṇo buddho appamāṇo dhammo
appamāṇo saṅghoti āha.
     Tattha pamāṇakarānaṃ kilesānaṃ abhāvena guṇānañca pamāṇābhāvena
buddharatanaṃ appamāṇaṃ. Dhammoti navavidho lokuttaradhammo
tassāpi pamāṇaṃ nāma kātuṃ na sakkāti appamāṇo. Tena
appamāṇena dhammena samannāgatattā saṅghopi appamāṇo.
     Iti bodhisatto imesaṃ tiṇṇaṃ ratanānaṃ guṇe anussarethāti
@Footnote: 1 laggā laggitātipi .  2 bhūtā bhāvitā nibbattavasenātipi.

---------------------------------------------------------------------------------------------
page196.
Vatvā tiṇṇaṃ ratanānaṃ appamāṇaguṇataṃ dassetvā sappamāṇe
satte dassetuṃ pamāṇavantāni siriṃsapāni ahi vicchikā satapadī
uṇṇānābhī sarabū mūsikāti āha.
     Tattha siriṃsapānīti sabbadīghajātikānaṃ nāmaṃ. Te hi sarantā
gacchanti, sirena vā sapantīti siriṃsapā. Ahītiādi tesaṃ sarūpato
nidassanaṃ. Tattha uṇṇānābhīti makkaṭako. Tassa hi nābhito
uṇṇāsadisaṃ suttaṃ nikkhamati tasmā uṇṇānābhīti vuccati. Sarabūti
gharagolikā.
     Iti bodhisatto yasmā etesaṃ antorāgādayo pamāṇakarā
dhammā atthi, tasmā etāni siriṃsapāni pamāṇavantānīti dassetvā
appamāṇānaṃ tiṇṇaṃ ratanānaṃ ānubhāvena ime no pamāṇavantā
sattā rattidivaṃ parittakammaṃ karontūti evaṃ tiṇṇaṃ ratanānaṃ guṇaṃ
anussarathāti vatvā tato uttariṃ kattabbaṃ dassetuṃ imaṃ gāthamāha
             katā me rakkhā katā me parittā,
             paṭikkamantu bhūtāni,
             sohaṃ namo bhagavato,
             namo sattannaṃ sammāsambuddhānanti.
     Tattha katā me rakkhāti mayā ratanattayaguṇe anussarantena
attano rakkhā gutti katā. Katā me parittāti parittānampi me
attano kataṃ. Paṭikkamantu bhūtānīti mayi ahitajjhāsayāni bhūtāni
paṭikkamantu apagacchantu. Sohaṃ namo bhagavatoti sohaṃ evaṃ

---------------------------------------------------------------------------------------------
page197.
Kataparitto atītassa parinibbutassa sabbassāpi buddhassa bhagavato
namo karomi. Namo sattannaṃ sammāsambuddhānanti visesena pana
atīte paṭipāṭiyā parinibbutānaṃ sattannaṃ sammāsambuddhānaṃ namo
karomi, evaṃ namakāraṃ karontāpi sabbabuddhe anussarathāti attho.
     Bodhisatto isigaṇassa imaṃ parittaṃ bandhitvā adāsi.
     Ādito pana paṭṭhāya dvīhi gāthāhi catūsu ahirājakulesu
mettāya dīpitattā odissakaanodissakavasena vā dvinnaṃ mettābhāvanānaṃ
dīpitattā idaṃ parittaṃ idha vuttanti veditabbaṃ. Aññathā 1-
kāraṇaṃ pariyesitabbaṃ.
     Tato paṭṭhāya isigaṇā bodhisattassa ovāde ṭhatvā mettā
bhāvesuṃ buddhaguṇe anussariṃsu. Evaṃ tesu buddhaguṇe anussarantesu
yeva sabbe dīghajātikā paṭikkamiṃsu. Bodhisattopi brahmavihāre
bhāvetvā brahmalokaparāyano ahosi.
     Satthā imaṃ dhammadesanaṃ āharitvā jātakaṃ samodhānesi.
Tadā isigaṇā buddhaparisā ahesuṃ, gaṇasatthā pana ahamevāti.
                   Khandhaparittajātakaṃ tatiyaṃ.
@Footnote: 1 aññaṃ vātipi.

---------------------------------------------------------------------------------------------
page198.
                       4 Vīrakajātakaṃ
     api vīraka passesīti idaṃ satthā jetavane viharanto sugatālayaṃ
ārabbha kathesi.
     Devadattassa parisaṃ gahetvā āgatesu hi theresu satthā sāriputta
devadatto tumhepi disvā kiṃ akāsīti pucchitvā sugatālayaṃ dassesīti
vutte na kho sāriputta idāneva devadatto mama anukiriyaṃ karonto
vināsaṃ patto, pubbepi pāpuṇīti vatvā therena yācito atītaṃ
āhari.
     Atīte bārāṇasiyaṃ brahmadatte rajjaṃ kārente bodhisatto
himavantappadese udakakākayoniyaṃ nibbattitvā ekaṃ saraṃ upanissāya
vasi. Vīrakotissa nāmaṃ ahosi. Tadā kāsikaraṭṭhe dubbhikkhaṃ
ahosi. Manussā kākabhattaṃ vā dātuṃ yakkhanāgabalikammaṃ vā
kātuṃ nāsakkhiṃsu. Chātakaraṭṭhato kākā yebhuyyena araññaṃ pavisiṃsu.
Tatreko bārāṇasīvāsī saviṭṭhako nāma kāko kākiṃ ādāya
vīrakassa vasanaṭṭhānaṃ gantvā taṃ saraṃ nissāya ekamante vāsaṃ
kappesi. So ekadivasaṃ tasmiṃ sare gocaraṃ gaṇhanto vīrakaṃ saraṃ
otaritvā macche khāditvā paccuttaritvā sarīraṃ sukkhāpentaṃ disvā
imaṃ kākaṃ nissāya sakkā bahū macche laddhuṃ. Imaṃ upaṭṭhahissāmīti
taṃ upasaṅkamitvā kiṃ sammāti vutte icchāmi taṃ sāmi

---------------------------------------------------------------------------------------------
page199.
Upaṭṭhātunti vatvā sādhūti tena sampaṭicchito tato paṭṭhāya upaṭṭhāsi.
Vīrakopi tato paṭṭhāya attano yāpanamattaṃ khāditvā macche
uddharitvā saviṭṭhakassa deti. Sopi attano yāpanamattaṃ khāditvā
sesaṃ kākiyā deti. Tassa aparabhāge māno uppajji ayampi
udakakāko kāḷako, ahampi kāḷako, akkhituṇḍapādehipi tassa ca
mayhañca nānākāraṇaṃ natthi, ito paṭṭhāya iminā gahitamacchehi
mayhaṃ kammaṃ natthi, ahameva gaṇhissāmīti. So taṃ vīrakaṃ
upasaṅkamitvā samma ito paṭṭhāya ahameva saraṃ otaritvā macche
gaṇhāmīti vatvā na tvaṃ samma udakaṃ otaritvā macchagahaṇakākakule
nibbatto mā nassīti tena vāriyamānopi vacanaṃ anādayitvā
saraṃ oruyha udakaṃ pavisitvā ummujjanto sevālaṃ chinditvā
nikkhamituṃ nāsakkhi, sevālantare laggi, aggatuṇḍameva paññāyi.
So nirassāso antoudake yeva jīvitakkhayaṃ pāpuṇi. Athassa
bhariyā āgamanaṃ apassamānā taṃ pavattiṃ jānanatthaṃ vīrakassa santikaṃ
gantvā sāmi saviṭṭhako na paññāyati, kahaṃ nu kho soti pucchamānā
paṭhamaṃ gāthamāha
           api vīraka passesi   sakuṇaṃ mañjubhāṇakaṃ
           mayuragīvasaṅkāsaṃ     patiṃ mayhaṃ saviṭṭhakanti.
     Tattha api vīraka passesīti sāmi vīraka api passesi. Mañjubhāṇakanti
mañjubhāṇinaṃ. Sā hi rāgavasena madhurassaro me patīti
maññati, tasmā evamāha. Mayuragīvasaṅkāsanti moragīvasamānavaṇṇaṃ.

---------------------------------------------------------------------------------------------
page200.
     Taṃ sutvā vīrako āma jānāmi te sāmikassa gataṭṭhānanti
vatvā dutiyaṃ gāthamāha
                udaka thalacarassa pakkhino
                niccaṃ āmakamacchabhojino
                tassānukaraṃ saviṭṭhako
                sevālehi paliguṇṭhito matoti.
     Tattha udakathalacarassāti udake ca thale ca carituṃ samatthassa.
Pakkhinoti attānaṃ sandhāya vadati. Tassānukaranti tassa anukaronto.
Paliguṇṭhito matoti udakaṃ pavisitvā sevāle chinditvā
nikkhamituṃ asakkonto sevālapariyonaddho antoudake yeva mato,
passa, etassa tuṇḍaṃ dissatīti.
     Taṃ sutvā kākī paridevitvā bārāṇasimeva agamāsi.
     Satthā imaṃ dhammadesanaṃ āharitvā jātakaṃ samodhānesi. Tadā
saviṭṭhako devadatto ahosi, vīrako pana ahamevāti.
                    Vīrakajātakaṃ catutthaṃ.
                       --------
					   
					   Page 201-300.

page201.
                     5 Gaṅgeyyajātakaṃ
     sobhanti macchā gaṅgeyyāti idaṃ satthā jetavane viharanto
dve sahāyake bhikkhū ārabbha kathesi.
     Te kira dve sāvatthivāsino kulaputtā sāsane pabbajitvā
asubhabhāvanaṃ anuyuñjitvā rūpapasaṃsakā hutvā rūpaṃ upalāpentā
vicariṃsu. Te ekadivasaṃ tvaṃ sobhasi, ahaṃ sobhāmīti rūpaṃ nissāya
uppannavivādā avidūre nisinnaṃ ekaṃ mahallakattheraṃ disvā eso
amhākaṃ sobhaṇabhāvaṃ vā asobhaṇabhāvaṃ vā jānissatīti taṃ
upasaṅakamitvā bhante ko amhesu sobhaṇoti pucchiṃsu. So tumhehi
ahameva sobhaṇataroti āha. Daharā ayaṃ mahallako amhehi
pucchitaṃ akathetvā apucchitaṃ kathesīti taṃ paribhāsitvā pakkamiṃsu.
Sā tesaṃ kiriyā bhikkhusaṅghe pākaṭā jātā. Athekadivasaṃ bhikkhū
dhammasabhāyaṃ kathaṃ samuṭṭhāpesuṃ āvuso mahallakatthero kira dve te
rūpanissitake dahare lajjāpesīti. Satthā āgantvā kāyanuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave ime dve daharā idāneva rūpapasaṃsakā,
pubbepete rūpameva upalāpentā vicariṃsūti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
gaṅgātīre rukkhadevatā ahosi. Tadā gaṅgāyamunānaṃ samāgamaṭṭhāne

---------------------------------------------------------------------------------------------
page202.
Gaṅgeyyo ca yamuneyyo ca dve macchā ahaṃ sobhāmi, tvaṃ na
sobhasīti rūpaṃ nissāya vivadamānā avidūre gaṅgāya tato kacchapaṃ
nisinnaṃ disvā eso amhākaṃ sobhaṇabhāvaṃ vā asobhaṇabhāvaṃ vā
jānissatīti taṃ upasaṅkamitvā kinnu kho samma kacchapa gaṅgeyyo
sobhati udāhu yamuneyyoti pucchiṃsu. Kacchapo gaṅgeyyopi sobhati
yamuneyyopi, tumhehi pana dvīhipi ahameva atirekataraṃ sobhāmīti
amamatthaṃ pakāsento paṭhamaṃ gāthamāha
       sobhanti macchā gaṅgeyyā,  atho sobhanti yāmunā,
       catuppadāyaṃ puriso         nigrodhaparimaṇḍalo
       īsakāyatagīvo 1- ca       sabbe va atirocatīti.
     Tattha catuppadāyanti catuppado ayaṃ purisoti attānaṃ sandhāya
vadati. Nigrodhaparimaṇḍaloti sujāto nigrodho viya parimaṇḍalo.
Īsakāyatagīvoti rathīsā viya āyatagīvo. Sabbe va atirocatīti
evaṃ saṇṭhānasampanno kacchapo sabbe va atirocati ahameva
sabbe tumhe atikkamitvā sobhāmīti vadatīti attho.
     Macchā tassa kathaṃ sutvā ambho pāpakacchapa amhehi pucchitaṃ
akathetvā aññameva kathesīti vatvā dutiyaṃ gāthamāha
       yaṃ pucchito na taṃ akkhā,    aññaṃ akkhāti pucchito,
       attappasaṃsako poso       nāyaṃ asmāka ruccatīti.
     Tattha attappasaṃsakoti attānaṃ pasaṃsanasīlo attukkaṃsako
@Footnote: 1 byasamāyatagīvotipi.

---------------------------------------------------------------------------------------------
page203.
Poso. Nāyaṃ asmāka ruccatīti ayaṃ pāpakacchapo amhākaṃ na
ruccati na khamatīti attho.
     Kacchapassa upari udakaṃ khipitvā sakaṭṭhānameva agamaṃsu.
     Satthā imaṃ dhammadesanaṃ āharitvā jātakaṃ samodhānesi.
Tadā dve macchā dve daharabhikkhū ahesuṃ, kacchapo mahallako,
imassa pana kāraṇassa paccakkhakārikā gaṅgātīre nibbattarukkhadevatā
pana ahamevāti.
                   Gaṅgeyyajātakaṃ pañcamaṃ.
                       --------
                     6 Kuruṅgamigajātakaṃ
     iṅgha vaddhamayaṃ pāsanti idaṃ satthā jetavane viharanto
devadattaṃ ārabbha kathesi.
     Tadā hi satthā devadatto vadhāya parisakkatīti sutvā na
bhikkhave idāneva devadatto mayhaṃ vadhāya parisakkati, pubbepi
parisakkati yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
kuruṅgamigo hutvā araññe ekassa sarassa avidūre ekasmiṃ gumbe
vāsaṃ kappesi. Tasseva sarassa avidūre ekasmiṃ rukkhagge satapatto
nisīdi. Sarasmiṃ pana kacchapo vāsaṃ kappesi. Evaṃ te tayopi
sahāyā aññamaññaṃ piyasaṃvāsaṃ vasiṃsu. Atheko migaluddako araññe

---------------------------------------------------------------------------------------------
page204.
Caranto pānīyatitthe bodhisattassa padavalañjaṃ disvā lohanigaḷasadisaṃ
vaddhamayaṃ pāsaṃ oḍḍetvā agamāsi. Bodhisatto pānīyaṃ pātuṃ
āgato paṭhamayāme yeva pāse bajjhitvā bandharavaṃ ravi. Tassa
tena saddena rukkhaggato satapatto udakato ca kacchapo āgantvā
kiṃ nu kho kātabbanti mantayiṃsu. Atha satapatto kacchapaṃ āmantetvā
samma tava dantā atthi, tvaṃ imaṃ pāsaṃ chinda, ahaṃ gantvā
yathā so nāgacchati tathā karissāmi, evaṃ amhehi dvīhi kataparakkamena
sahāyo no jīvitaṃ labhissatīti imamatthaṃ pakāsento paṭhamaṃ gāthamāha
       iṅgha vaddhamayaṃ pāsaṃ     chinda dantehi kacchapa,
       ahaṃ tathā karissāmi     yathā nehīti luddakoti.
     Kacchapo cammavarattaṃ khādituṃ ārabhi. Satapatto luddassa
vasanagāmato avidūre rukkhe nisīdi. Luddo paccūsakāle yeva sattiṃ
gahetvā nikkhami. Sakuṇo tassa nikkhamanabhāvaṃ ñatvā vassitvā
pakkhe pappoṭhetvā taṃ purimadvārena nikkhamantaṃ mukhena pahari.
Luddako kāḷakaṇṇinā sakuṇenamhi pahatoti nivattitvā thokaṃ
sayitvā puna sattiṃ gahetvā uṭṭhāsi. Sakuṇo ayaṃ paṭhamaṃ
purimadvārena nikkhamitvā idāni pacchimadvārena nikkhamissatīti ñatvā
gantvā pacchimagehe nisīdi. Luddopi purimadvārena me nikkhamante
kāḷakaṇṇisakuṇo diṭṭho, idāni pacchimadvārena nikkhamissāmīti
pacchimadvārena nikkhami. Sakuṇo puna vassitvā gantvā mukhena
pahari. Luddo punapi kāḷakaṇṇisakuṇena pahato, na dāni me

---------------------------------------------------------------------------------------------
page205.
Esa nikkhamituṃ detīti nivattitvā yāva aruṇuggamanā sayitvā
aruṇuggamanavelāya sattiṃ gahetvā nikkhami. Sakuṇo vegena gantvā
luddo āgacchatīti bodhisattassa kathesi. Tasmiṃ khaṇe kacchapena
ekameva vaṭṭaṃ ṭhapetvā sesā vaṭṭā 1- khāditā honti. Dantā panassa
pathanākārappattā jātā, mukhaṃ lohitamakkhitaṃ. Bodhisatto luddaputtaṃ
sattiṃ gahetvā asanivegena āgacchantaṃ disvā taṃ vaṭṭaṃ 2-
chindetvā vanaṃ pāvisi. Sakuṇo rukkhagge nisīdi. Kacchapo pana
dubbalattā tattheva nipajji. Luddo kacchapaṃ passitvā pasibbake
pakkhipitvā ekasmiṃ khānuke laggesi. Bodhisatto nivattitvā
olokento kacchapassa gahitabhāvaṃ ñatvā sahāyassa jīvitadānaṃ
dassāmīti dubbalo viya hutvā luddassa attānaṃ dassesi. So
dubbalo esa bhavissati, māressāmi nanti sattiṃ ādāya anubandhi.
Bodhisatto nātidūre nāccāsanne gacchanto taṃ ādāya araññaṃ
pāvisi. Dūraṃ gatabhāvaṃ ñatvā padaṃ vañcetvā aññena maggena vātavegena
gantvā siṅgena pasibbakaṃ ukkhipitvā bhūmiyaṃ pātetvā phāletvā
kacchapaṃ nīhari. Atha satapattopi rukkhā otari. Bodhisatto
dvinnampi ovādaṃ dadamāno ahaṃ tumhe nilsāya jīvitaṃ labhiṃ,
tumhehipi sahāyassa kattabbaṃ mayhaṃ kataṃ, idāni luddo āgantvā
tumhe gaṇheyya, tasmā samma satapatta tvaṃ attano puttake
gahetvā aññattha yāhi, tvampi samma kacchapa udakaṃ pavisāti
@Footnote: 1 varattātipi .   2 bandhanantipi.

---------------------------------------------------------------------------------------------
page206.
Āha. Te tathā akaṃsu.
     Satthā abhisambuddho hutvā dutiyaṃ gāthamāha
        kacchapo pāvisī vāriṃ,    kuruṅgo pāvisī vanaṃ,
        satapatto dumaggamhā     dūre putte apānayīti.
     Tattha apānayīti apānayi gahetvā agamāsīti attho.
     Luddopi taṃ ṭhānaṃ āgantvā kañci apassitvā chinnapasibbakaṃ
gahetvā domanassappatto attano gehaṃ agamāsi. Tepi tayo
sahāyā yāvajīvaṃ vissāsaṃ acchinditvā yathākammaṃ gatā.
     Satthā imaṃ dhammadesanaṃ āharitvā jātakaṃ samodhānesi.
Tadā luddako devadatto ahosi, satapatto sāriputto, kacchapo
moggallāno, kuruṅgamigo pana ahamevāti.
                   Kuruṅgamigajātakaṃ chaṭṭhaṃ.
                       ---------
                      7 Assakajātakaṃ
     ayamassakarājenāti idaṃ satthā jetavane viharanto
purāṇadutiyikapalobhanaṃ ārabbha kathesi.
     So hi bhikkhu satthārā saccaṃ kira tvaṃ bhikkhu ukkaṇṭhitoti
puṭṭho saccanti vatvā kena ukkaṇṭhāpitosīti vutte
purāṇadutiyikāyāti āha. Atha naṃ satthā na idāneva tassā bhikkhu
itthiyā tayi sineho atthi, pubbepi tvaṃ taṃ nissāya mahādukkhaṃ

---------------------------------------------------------------------------------------------
page207.
Pattoti vatvā atītaṃ āhari.
     Atīte kāsikaraṭṭhe pātalināmanagare assako nāma rājā rajjaṃ
kāresi. Tassa ubbarī nāma aggamahesī piyā ahosi manāpā
abhirūpā dassanīyā atikkantā mānusaṃ vaṇṇaṃ appattā dibbavaṇṇaṃ.
Sā kālamakāsi. Tassā kālakiriyāya rājā sokābhibhūto ahosi
dukkhī dummano. So tassā sarīraṃ doṇiyaṃ nipajjāpetvā telakalalaṃ
pakkhipāpetvā heṭṭhāmañce ṭhapāpetvā nirāhāro rodamāno
paridevamāno nipajji. Mātāpitaro avasesañātakā mittāmaccā
brāhmaṇagahapatikādayopi mā soci mahārāja aniccā saṅkhārāti
ādīni vadantā saññāpetuṃ nāsakkhiṃsu. Tassa vilapantasseva satta
divasā atikkantā. Tadā bodhisatto pañcābhiññāaṭṭhasamāpatti-
lābhitāpaso hutvā himavantappadese viharanto ālokaṃ vaḍḍhetvā
dibbena cakkhunā jambudīpaṃ olokento taṃ rājānaṃ tathā paridevamānaṃ
disvā etassa mayā avassayena bhavitabbanti iddhānubhāvena ākāse
uppatitvā rañño uyyāne otaritvā maṅgalasilāpaṭṭe kāñcanapaṭimā
viya nisīdi. Atheko pātalinagaravāsī brāhmaṇamāṇavo
uyyānaṃ gato bodhisattaṃ disvā vanditvā nisīdi. Bodhisatto
tena saddhiṃ paṭisanthāraṃ katvā kiṃ māṇava rājā dhammikoti pucchi.
Āma bhante dhammiko rājā, bhariyā panassa kālakatā,  so tassā
sarīraṃ doṇiyaṃ pakkhipāpetvā vilapamāno nipanno, ajja sattamo
divaso, kissa tumhe rājānaṃ evarūpā dukkhā na mocetha, yuttaṃ nu

---------------------------------------------------------------------------------------------
page208.
Kho tumhādisesu sīlavantesu saṃvijjamānesu rañño evarūpaṃ dukkhaṃ
anubhavitunti. Na kho ahaṃ māṇava rājānaṃ jānāmi, sace pana
so āgantvā maṃ puccheyya, ahamevassa tassā nibbattaṭṭhānaṃ
ācikkhitvā rañño santikeva taṃ kathāpeyyanti. Tena hi bhante
yāva rājānaṃ ānemi, tāva idheva nisīdathāti so māṇavo bodhisattassa
paṭiññaṃ gahetvā rañño santikaṃ gantvā tamatthaṃ ārocetvā tassa
dibbacakkhussa santikaṃ gantuṃ vaṭṭatīti āha. Rājā ubbariṃ kira
daṭṭhuṃ labhissāmīti tuṭṭhamānaso rathaṃ abhirūhitvā tattha gantvā bodhisattaṃ
vanditvā ekamantaṃ nisinno saccaṃ kira tumhe deviyā nibbattaṭṭhānaṃ
jānāthāti pucchi. Āma mahārājāti. Kattha nibbattāti. Sā
kho mahārāja rūpasmiññeva mattā pamādamāgamma kalyāṇakammaṃ
akatvā imasmiññeva uyyāne gomayapāṇakayoniyaṃ nibbattāti.
Nāhaṃ saddahāmīti. Tena hi te dassetvā kathāpemīti. Sādhu taṃ
kathāpethāti. Bodhisatto attano ānubhāvena ubhopi gomayapiṇḍaṃ
vaṭṭayamānā rañño purato āgacchantūti tesaṃ āgamanaṃ akāsi.
Te tatheva āgamiṃsu. Bodhisatto taṃ dassento ayaṃ te mahārāja
ubbarī devī taṃ jahitvā gomayapāṇakassa pacchato āgacchati,
passatha nanti āha. Bhante ubbarī nāma gomayapāṇakayoniyaṃ
nibbattāti na saddahāmihanti. Kathāpemi naṃ mahārājāti. Kathāpetha
bhanteti. Bodhisatto attano ānubhāvena taṃ kathāpento ubbarīti
āha. Sā manussabhāsāya kiṃ bhanteti āha. Tvaṃ atītattabhāve

---------------------------------------------------------------------------------------------
page209.
Kā nāma ahosīti. Bhante assakarañño aggamahesī ubbarī nāma
ahosīti. Kiṃ pana te idāni assakarājā piyo udāhu
gomayapāṇakoti. Bhante so mayhaṃ purimajātiyā sāmiko, tadā ahaṃ
imasmiṃ uyyāne tena saddhiṃ rūpasaddagandharasaphoṭṭhabbe anubhavamānā
vicariṃ, idāni pana me bhavasaṅkhepagatakālato paṭṭhāya so kiṃ hoti,
ahaṃ hi idāni assakarājānaṃ māretvā tassa galalohitena mayhaṃ
sāmikassa gomayapāṇakassa pāde makkheyyanti vatvā parisamajjhe
manussabhāsāya imā gāthā avoca
       ayamassakarājena     deso vicarito mayā
       anukāmayakāmena     piyena patinā saha,
       navena sukhadukkhena    porāṇaṃ apithiyyati
       tasmā assakaraññā va kīṭo piyataro mamanti.
     Tattha ayamassakarājena deso vicarito mayāti ayaṃ ramaṇīyo
uyyānapadeso pubbe mayā assakarājena saddhiṃ vicarito. Anu
kāmayakāmenāti anūti nipātamattaṃ. Mayā taṃ kāmayamānāya tena
maṃ kāmayamānena sahāti attho. Piyenāti tasmiṃ attabhāve piyena.
Navena sukhadukkhena porāṇaṃ apithiyyatīti bhante navena sukhena porāṇaṃ
sukhaṃ navena ca dukkhena porāṇaṃ dukkhaṃ pithiyyati paṭicchādiyati, esā
lokassa dhammatāti dīpeti. Tasmā assakaraññāva kīṭo piyataro
mamanti yasmā navena porāṇaṃ pithiyyati, tasmā mama assakarājato

---------------------------------------------------------------------------------------------
page210.
Sataguṇena sahassaguṇena kīṭova piyataroti attho.
     Taṃ sutvā assakarājā vippaṭisārī hutvā tattha ṭhito va
kuṇapaṃ nīharāpetvā sīsaṃ nahātvā bodhisattaṃ vanditvā nagaraṃ pavisitvā
aññaṃ aggamahesiṃ katvā dhammena rajjaṃ kāresi. Bodhisattopi
taṃ rājānaṃ ovaditvā nissokaṃ katvā himavantameva agamāsi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne ukkaṇṭhito bhikkhu sotāpattiphale
patiṭṭhahi. Tadā ubbarī purāṇadutiyikā ahosi, assakarājā
ukkaṇṭhito bhikkhu, māṇavo sāriputto, tāpaso pana ahamevāti.
                    Assakajātakaṃ sattamaṃ.
                       ---------
                      8 Suṃsumārajātakaṃ
     alametehi ambehīti idaṃ satthā veḷuvane viharanto devadattassa
vadhāya parisakkanaṃ ārabbha kathesi.
     Tadā hi satthā devadatto vadhāya parisakkatīti sutvā na
bhikkhave idāneva devadatto mayhaṃ vadhāya parisakkati, pubbepi
parisakkati yeva, santāsamattaṃ pana kātuṃ nāsakkhīti vatvā atītaṃ
āhari.
     Atīte bārāṇasiyaṃ brahmadatte rajjaṃ kārente bodhisatto
himavantappadese kapiyoniyaṃ nibbattitvā nāgabalo thāmasampanno

---------------------------------------------------------------------------------------------
page211.
Mahāsarīro sobhaggappatto hutvā gaṅgānivattane araññāyatane
vāsaṃ kappesi. Tadā gaṅgāyaṃ eko suṃsumāro vasi. Athassa
bhariyā bodhisattassa sarīraṃ disvā tassa hadayamaṃse dohaḷaṃ uppādetvā
suṃsumāraṃ āha ahaṃ sāmi etassa kapirājassa hadayaṃ khāditukāmāti.
Bhadde mayaṃ jalagocarā, esa thalagocaro, kinti taṃ gaṇhituṃ sakkhissāmāti.
Yena kenaci upāyena gaṇha, sace na labhissā marissāmīti.
Tena hi mā cintayi, attheko upāyo, khādāpessāmi tantassa
hadayanti suṃsumāriṃ samassāsetvā bodhisattassa gaṅgāya pānīyaṃ pivitvā
gaṅgāya tīre nisinnakāle santikaṃ gantvā evamāha vānarinda
imasmiṃ padese kaddaliphalāni 1- khādanto kiṃ tvaṃ ciṇṇaṭṭhāne yeva
vicarasi, pāragaṅgāya ambajambuādīnaṃ madhuraphalānaṃ anto natthi, kiṃ te
tattha gantvā phalāphalaṃ khādituṃ na vaṭṭatīti. Kumbhīlarāja gaṅgā
mahodakā vittiṇṇā, kathaṃ tattha gamissāmīti. Sace gacchasi, ahaṃ
taṃ mama piṭṭhiṃ āropetvā nessāmīti. So saddahitvā sādhūti
sampaṭicchi. Tena hi ehi, piṭṭhiṃ me abhiruhāti ca vutte taṃ
abhiruhi. Suṃsumāro thokaṃ netvā udake osīdāpesi . Bodhisatto
samma udake maṃ osīdāpesi, kiṃ nu kho etanti āha.
Nāhaṃ taṃ sudhammatāya 2- gahetvā gacchāmi, bhariyāya pana me tava
hadayamaṃse dohaḷo uppanno, tamahaṃ tava hadayaṃ khādāpetukāmoti.
Samma kathentena te sundaraṃ kataṃ, sace amhākaṃ udare hadayaṃ
@Footnote: 1 kasaṭaphalānītipi .  2 dhammesu dhammatāyātipi.

---------------------------------------------------------------------------------------------
page212.
Bhaveyya, sākhaggesu carantānaṃ cuṇṇavicuṇṇaṃ bhaveyyāti. Kahaṃ
pana tumhe ṭhapethāti. Bodhisatto avidūre ekaṃ udumbaraṃ
pakkaphalapiṇḍisampannaṃ dassetvā passetāni amhākaṃ hadayāni etasmiṃ
udumbararukkhe olambantīti. Sace me hadayaṃ dassasi, ahantaṃ na
māressāmīti. Tena hi maṃ ettha nehi, ahante rukkhe olambantaṃ
dassāmīti. So taṃ ādāya tattha agamāsi. Bodhisatto tassa
piṭṭhito uppatitvā udumbararukkhe nisīditvā samma bālasuṃsumāra imesaṃ
sattānaṃ hadayaṃ nāma rukkhagge hotīti saññī ahosi bālosi, 1- ahantaṃ
vañcesiṃ, tava phalāphalaṃ taveva hotu, sarīrameva te mahantaṃ, paññā
pana natthīti vatvā imamatthaṃ pakāsento imā gāthā avoca
        alametehi ambehi     jambūhi panasehi ca
        yāni pāraṃ samuddassa,   varaṃ mayhaṃ udumbaro.
        Mahatī vata te bondi,   na ca paññā tadūpikā,
        suṃsumāra vañcito mesi,  gacchadāni yathāsukhanti.
     Tattha alametehīti yāni tayā dīpake diṭṭhāni, etehi mayhaṃ
alaṃ. Varaṃ mayhaṃ udumbaroti mayhaṃ ayameva udumbararukkho varaṃ.
Bondīti sarīraṃ. Tadūpikāti paññā pana te tadūpikā tassa
sarīrassa anucchavikā natthi. Gacchadāni yathāsukhanti idāni yathāsukhaṃ
gaccha, natthi te hadayamaṃsalabhanupāyoti attho.
     Suṃsumāro sahassaparājito viya dukkhī dummano pajjhāyanto
@Footnote: 1 bālopītipi.

---------------------------------------------------------------------------------------------
page213.
Attano nivāsanaṭṭhānameva gato.
     Satthā imaṃ dhammadesanaṃ āharitvā jātakaṃ samodhānesi.
Tadā suṃsumāro devadatto ahosi, suṃsumārī ciñcamāṇavikā, kapirājā
pana ahamevāti.
                   Suṃsumārajātakaṃ aṭṭhamaṃ.
                      ----------
                     9 Kakkarajātakaṃ 1-
     diṭṭhā mayā vane rukkhāti idaṃ satthā jetavane viharanto
dhammasenāpatisāriputtassa saddhivihārikaṃ daharabhikkhuṃ ārabbha kathesi.
     So kira attano sarīrassa guttikamme cheko ahosi.
Sarīrassa me sukhaṃ na bhaveyyāti bhayena atisītaṃ atiuṇhaṃ paribhogaṃ
na karoti, sītuṇhehi sarīraṃ kilameyyāti bhayena bahi na nikkhamati,
atikilinnauttaṇḍulādīni na bhuñjati. Tassa sarīraguttikusalatā
saṅghamajjhe pākaṭā jātā. Dhammasabhāyaṃ bhikkhū kathaṃ samuṭṭhāpesuṃ
āvuso asukadaharo kira sarīraguttikamme chekoti. Satthā āgantvā
kāyanuttha bhikkhave etarahi kathāya sannisinnāti pucchitvā imāya
nāmāti vutte na bhikkhave ayaṃ daharo idāneva sarīraguttikamme
cheko, pubbepi cheko yeva ahosīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
@Footnote: 1 kakarajātakantipi .pe.

---------------------------------------------------------------------------------------------
page214.
Araññāyatane rukkhadevatā ahosi. Atheko sakuṇaluddako ekaṃ
kakkaraṃ ādāya vālarajjuñca yaṭṭhiñca gahetvā araññe kakkare
bandhanto ekaṃ palāyitvā araññaṃ paviṭṭhaṃ purāṇakakkaraṃ bandhituṃ
ārabhi. So vālapāse kusalatāya attānaṃ bandhituṃ na deti,
uṭṭhāyuṭṭhāya nilīyati. Luddako attānaṃ sākhāpallavehi
paṭicchādetvā punappunaṃ yaṭṭhiñca pāsañca oḍḍeti. Kakkaro taṃ
lajjāpetukāmo mānusivācaṃ nicchāretvā paṭhamaṃ gāthamāha
        diṭṭhā mayā vane rukkhā   assakaṇṇavibhedakā,
        na tāni evaṃ sakkanti     yathā tvaṃ  rukkhaṃ sakkasīti.
     Tassattho samma luddaka mayā imasmiṃ vane jātā bahū
assakaṇṇā ca vibhedakā ca rukkhā diṭṭhapubbā, tāni rukkhāni
yathā tvaṃ sakkasi saṅkamasi ito cito ca vicarasi, evaṃ na sakkanti
na saṅkamanti na vicaranti.
     Evaṃ vatvā ca pana so kakkaro palāyitvā aññattha
agamāsi. Tassa palāyitvā gatakāle luddako dutiyaṃ gāthamāha
         purāṇakakkaro ayaṃ     bhetvā pañjaramāgato
         kusalo vālapāsānaṃ    apakkamati bhāsatīti.
     Tattha kusalo vālapāsānanti vālamayesu pāsesu kusalo attānaṃ
bandhituṃ adatvā pakkamati ceva bhāsati ca, bhāsitvā ca pana palātoti.
     Evaṃ vatvā luddako araññe vicaritvā yathāladdhaṃ ādāya
gehameva gato.

---------------------------------------------------------------------------------------------
page215.
     Satthā imaṃ dhammadesanaṃ āharitvā jātakaṃ samodhānesi.
Tadā luddako devadatto ahosi, kakkaro kāyaguttikusalo daharabhikkhu,
tassa pana kāraṇassa paccakkhakārikā rukkhadevatā pana ahamevāti.
                    Kakkarajātakaṃ navamaṃ.
                        -------
                     10 Kandagalakajātakaṃ
     ambho ko nāmayaṃ rukkhoti idaṃ satthā veḷuvane viharanto
sugatālayaṃ ārabbha kathesi.
     Tadā hi satthā devadatto sugatālayaṃ akāsīti sutvā na
bhikkhave idāneva devadatto mayhaṃ anukaronto vināsaṃ patto
pubbepi pāpuṇi yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
himavantappadese rukkhakoṭṭakasakuṇayoniyaṃ nibbatti. Khadiravane gocaraṃ
gaṇhi. Khadiravaniyotissa nāmaṃ ahosi. Tasseko kandagalako
nāma sahāyo ahosi. So pātalibhaddakavane gocaraṃ gaṇhati.
So ekadivasaṃ khadiravaniyassa santikaṃ agamāsi. Khadiravaniyo sahāyo
me āgatoti kandagalakaṃ gahetvā khadiravanaṃ pavisitvā khadirakhandhaṃ
tuṇḍena paharitvā rukkhato pāṇake nīharitvā adāsi. Kandagalako
dinnadinne madhurapūve viya chinditvā khādi. Tassa khādantasseva
māno uppajji ayampi rukkhakoṭṭakayoniyaṃ nibbatto ahampi, kiṃ

---------------------------------------------------------------------------------------------
page216.
Me etena dinnagocarena, sayameva khadiravane gocaraṃ gaṇhissāmīti.
So khadiravaniyaṃ āha samma mā tvaṃ dukkhaṃ anubhavi, ahameva khadiravane
gocaraṃ gaṇhissāmīti. Atha naṃ so āha tvaṃ samma simbalipātali-
bhaddakādivane nissāre gocaragahaṇena saṃvaḍḍhito, khadirā nāma
jātasārā thaddhā, mā te etaṃ ruccatīti. Kandagalako kindānāhaṃ na
rukkhakoṭṭakayoniyaṃ nibbattoti tasseva vacanaṃ anādayitvā vegena
gantvā khadirarukkhaṃ tuṇḍena pahari. Tāvadevassa tuṇḍaṃ bhijji,
akkhīni nikkhamanākārappattāni jātāni, sīsaṃ phalitaṃ. So rukkhagge
patiṭṭhātuṃ asakkonto bhūmiyaṃ patitvā paṭhamaṃ gāthamāha
         ambho ko nāmayaṃ rukkho    sinnapatto sakaṇṭako,
         yattha ekappahārena       uttamaṅgaṃ visāṭitanti.
     Tattha ambho ko nāmayaṃ rukkhoti bho khadiravaniya ko nāma
ayaṃ rukkhoti. Ko nāma sotipi pāṭho. Sinnapattoti sukhumapatto.
Yattha ekappahārenāti yasmiṃ rukkhe ekeneva pahārena. Uttamaṅgaṃ
visāṭitanti sīsaṃ bhinnaṃ, na kevalañca sīsaṃ, tuṇḍampi bhinnaṃ. So
vedanāppattatāya khadirarukkhaṃ kinnu kho nāmesoti jānituṃ asakkonto
vedanāppatto hutvā imāya gāthāya vippalapi.
     Tassa taṃ vacanaṃ sutvā khadiravaniyo dutiyaṃ gāthamāha
                acāri vatāyaṃ vitudaṃ vanāni
                kaṭṭhaṅgarukkhesu asārakesu,

---------------------------------------------------------------------------------------------
page217.
                Athāsadā khadiraṃ jātasāraṃ
                yatthabbhidā garuḷo uttamaṅganti.
     Tattha acāri vatāyanti acāri vata ayaṃ. Vitudaṃ vanānīti
nissārāni simbalipātalibhaddakavanādīni vitudanto vijjhanto. Kaṭṭhaṅgarukkhesūti
vanakaṭṭhakoṭṭhāsesu. Asārakesūti nissāresu pātalibhaddakasimbaliādīsu.
Athāsadā khadiraṃ jātasāranti atha kho potakakālato
paṭṭhāya jātasāraṃ khadiraṃ āsadaṃ sampāpuṇi. Yatthabbhidā garuḷo
uttamaṅganti yatthabbhidāti yasmiṃ khadire abhindi padālayi. Garuḷoti
sakuṇo, 1-  sabbasakuṇānaṃ hetaṃ sagāravasampatissavacanaṃ 2-.
     Iti naṃ khadiravaniyo bho kandagalaka yattha tvaṃ uttamaṅgaṃ
abhindi, khadiro nāmesa sārarukkhoti āha. So tattheva jīvitakkhayaṃ
pāpuṇi.
     Satthā imaṃ dhammadesanaṃ āharitvā jātakaṃ samodhānesi. Tadā
kandagalako devadatto ahosi, khadiravaniyo pana ahamevāti.
                  Kandagalakajātakaṃ dasamaṃ.
                  Nataṃdaḷhavaggo chaṭṭho.
@Footnote: 1 sakuṇesūtipi .  2 sagāravasappatissavacanantipi.

---------------------------------------------------------------------------------------------
page218.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page219.
                  7 Bīraṇatthambhakavaggavaṇṇanā
                       ---------
                    1 somadattajātakaṃ.
     Akāsi yogganti idaṃ satthā jetavane viharanto loḷudāyittheraṃ
ārabbha kathesi.
     So hi dvinnaṃ tiṇṇaṃ janānaṃ antare ekavacanampi sampādetvā
kathetuṃ na sakkoti, sārajjabahulo aññaṃ kathessāmīti aññameva
kathesi. Tassa taṃ pavattiṃ bhikkhū dhammasabhāyaṃ kathentā nisīdiṃsu.
Satthā āgantvā kāyanuttha bhikkhave etarahi kathāya sannisinnāti
pucchitvā imāya nāmāti vutte na bhikkhave loḷudāyī idāneva
sārajjabahulo pubbepi sārajjabahulo yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
kāsikaraṭṭhe aññatarasmiṃ brāhmaṇakule nibbattitvā vayappatto
takkasilāyaṃ sippaṃ uggaṇhitvā puna gehaṃ āgantvā mātāpitūnaṃ
duggatabhāvaṃ ñatvā parihīnakulaṃ patiṭṭhapessāmīti mātāpitaro āpucchitvā
bārāṇasiyaṃ gantvā rājānaṃ upaṭṭhāsi. So rañño piyo ahosi
manāpo. Athassa pituno dvīhi yeva goṇehi kasiṃ katvā jīvitaṃ
kappentassa eko goṇo mato. So bodhisattaṃ upasaṅkamitvā
tāta eko goṇo mato, kasikammaṃ nappavattati, rājānaṃ ekaṃ
goṇaṃ yācāhīti āha. Tāta na cirasseva me rājā diṭṭho,

---------------------------------------------------------------------------------------------
page220.
Idāneva goṇaṃ yācituṃ na yuttaṃ, tumheva yāceyyāthāti. Tāta
tvaṃ mayhaṃ sārajjabahulabhāvaṃ na jānāsi, ahaṃ hi dvinnaṃ tiṇṇaṃ
sammukhe kathaṃ sampādetuṃ na sakkomi, sace ahaṃ rañño santikaṃ
goṇaṃ yācituṃ gamissāmi, imampi datvā āgamissāmīti. Tāta yaṃ
hoti, taṃ hotu, na sakkā mayā rājānaṃ yācituṃ, api ca kho panāhaṃ tumhe
yoggaṃ kāressāmīti. Tena hi sādhukaṃ maṃ yoggaṃ kārehīti.
Bodhisatto pitaraṃ ādāya bīraṇatthambhakasusānaṃ gantvā tattha tattha
tiṇakalāpe bandhitvā ayaṃ rājā ayaṃ uparājā ayaṃ senāpatīti
nāmāni katvā paṭipāṭiyā pitu dassetvā tāta tvaṃ rañño
santikaṃ gantvā jayatu mahārājāti vatvā imaṃ gāthaṃ vatvā goṇaṃ
yāceyyāthāti gāthaṃ uggaṇhāpesi
      dve me goṇā mahārāja    yehi khettaṃ kasāmhase,
      tesu eko mato deva,    dutiyaṃ dehi khattiyāti.
     Brāhmaṇo ekena saṃvaccharena imaṃ gāthaṃ paguṇaṃ katvā
bodhisattaṃ āha tāta somadatta gāthā me paguṇā jātā, idāni
naṃ ahaṃ yassa kassaci santike vattuṃ sakkomi, maṃ rañño santikaṃ
nehīti. So sādhu tātāti tathārūpaṃ paṇṇākāraṃ gāhāpetvā
pitaraṃ rañño santikaṃ neti. Brāhmaṇo jayatu mahārājāti
vatvā paṇṇākāraṃ adāsi. Rājā ayante somadatta brāhmaṇo
kiṃ hotīti āha. Pitā me mahārājāti. Kenatthenāgatoti.
Tasmiṃ khaṇe brāhmaṇo goṇaṃ yācanatthāya gāthaṃ vadanto

---------------------------------------------------------------------------------------------
page221.
        Dve me goṇā mahārāja  yehi khettaṃ kasāmhase,
        tesu eko mato deva,   dutiyaṃ gaṇha khattiyāti
āha. Rājā brāhmaṇena virajjhitvā kathitabhāvaṃ ñatvā sitaṃ
katvā somadatta tumhākaṃ gehe bahū maññe goṇāti āha.
Tumhehi dinnā bhavissanti mahārājāti. Rājā bodhisattassa tussitvā
brāhmaṇassa soḷasa goṇe alaṅkārabhaṇḍake nivāsanagāmañcassa
brahmadeyyaṃ datvā mahantena yasena brāhmaṇaṃ uyyojesi.
Brāhmaṇo sabbasetasindhavayuttaṃ rathaṃ abhiruyha mahantena parivārena
gāmaṃ agamāsi. Bodhisatto pitarā saddhiṃ rathe nisīditvā gacchanto
tāta ahaṃ tumhe sakalaṃ saṃvaccharaṃ yoggaṃ kāresiṃ, sanniṭṭhānakāle
pana tumhākaṃ goṇaṃ rañño adatthāti vatvā paṭhamaṃ gāthamāha
              akāsi yoggaṃ dhuvaṃ appamatto
              saṃvaccharaṃ vīraṇatthambhakasmiṃ,
              byākāsi aññaṃ 1- parisaṃ vigayha,
              na niyyamo tāyati appapaññanti.
     Tattha akāsi yoggaṃ dhuvaṃ appamatto saṃvaccharaṃ vīraṇatthambhakasminti
tāta tvaṃ niccaṃ appamatto vīraṇatthambhakamaye susāne
yoggaṃ akāsi. Byākāsi aññaṃ 1- parisaṃ vigayhāti atha pana
parisaṃ vigāhitvā taṃ aññampi 2- akāsi vikāraṃ akāsi parivattesīti
attho. Na niyyamo tāyati appapaññanti appapaññaṃ nāma
@Footnote: 1 saññantipi .   2 saññampītipi.

---------------------------------------------------------------------------------------------
page222.
Puggalaṃ niyyamo yogo ciṇṇacaraṇaṃ na tāyati na rakkhatīti.
    Athassa vacanaṃ sutvā brāhmaṇo dutiyaṃ gāthamāha
         dvayaṃ yācanako tāta   somadatta nigacchati
         alābhaṃ dhanalābhaṃ vā,   evaṃdhammā hi yācanāti.
     Tattha evaṃdhammā hi yācanāti yācanā hi evaṃsabhāvāti.
     Satthā na bhikkhave loḷudāyī idāneva sārajjabahulo pubbepi
sārajjabahuloti imaṃ dhammadesanaṃ āharitvā jātakaṃ samodhānesi. Tadā
somadattassa pitā loḷudāyī ahosi, somadatto pana ahamevāti.
                   Somadattajātakaṃ paṭhamaṃ.
                       --------
                    2 Ucchiṭṭhabhattajātakaṃ
     añño uparimo vaṇṇoti idaṃ satthā jetavane viharanto
purāṇadutiyikapalobhanaṃ ārabbha kathesi.
     So hi bhikkhu satthārā saccaṃ kira tvaṃ bhikkhu ukkaṇṭhitoti
puṭṭho saccanti vatvā ko taṃ ukkaṇṭhāpesīti vutte purāṇadutiyikāti
āha. Atha naṃ satthā bhikkhu ayante itthī anatthakārikā pubbepi
attano jārassa ucchiṭṭhakaṃ bhojesīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
ekasmiṃ bhikkhaṃ caritvā jīvitakappake kapaṇe naṭakakule nibbattetvā
vayappatto duggato durūpako hutvā bhikkhaṃ caritvā jīvitaṃ kappesi.

---------------------------------------------------------------------------------------------
page223.
Tadā kāsikaraṭṭhe ekasmiṃ gāmake ekassa brāhmaṇassa brāhmaṇī
dussīlā pāpadhammā aticāraṃ carati. Athekadivasaṃ kenacideva
karaṇīyena brāhmaṇe bahigate tassā jāro taṃ khaṇaṃ oloketvā
taṃ gehaṃ pāvisi. Sā tena saddhiṃ aticaritvā muhuttaṃ bhattaṃ
bhuñjitvā va gamissasīti 1- bhattaṃ sampādetvā sūpabyañjanasampannaṃ
uṇhaṃ bhattaṃ vaḍḍhitvā bhuñjāhīti tassa datvā sayaṃ brāhmaṇassa
āgamanaṃ olokayamānā dvāre aṭṭhāsi. Bodhisatto brāhmaṇiyā
jārassa bhuñjanaṭṭhāne piṇḍaṃ  paccāsiṃsanto aṭṭhāsi. Tasmiṃ khaṇe
brāhmaṇo gehābhimukho āgacchati. Brāhmaṇī taṃ āgacchantaṃ
disvā vegena pavisitvā uṭṭhehi, brāhmaṇo āgacchatīti jāraṃ koṭṭhe
otāretvā brāhmaṇassa pavisitvā nisinnakāle phalakaṃ upanetvā
hatthadhovanaṃ datvā itarena bhuttāvasiṭṭhassa sītabhattassa upari uṇhabhattaṃ
vaḍḍhitvā brāhmaṇassa adāsi. So bhatte hatthaṃ otāretvā upari
uṇhaṃ heṭṭhā bhattaṃ sītalaṃ disvā cintesi iminā aññassa bhuttādhikena
ucchiṭṭhabhattena bhavitabbanti. So brāhmaṇiṃ pucchanto paṭhamaṃ gāthamāha
      añño uparimo vaṇṇo,    añño vaṇṇo ca heṭṭhimo,
      brāhmaṇi tveva pucchāmi   kiṃ heṭṭhā kiñca ūparīti.
     Tattha vaṇṇoti ākāro. Ayaṃ hi uparimassa uṇhabhāvaṃ
heṭṭhimassa ca sītalabhāvaṃ pucchanto evamāha. Kiṃ heṭṭhā kiñca
ūparīti bhadde vaḍḍhitabhattena nāma upari sītalena heṭṭhā uṇhena
@Footnote: 1 gamissāmīti vuttetipi.

---------------------------------------------------------------------------------------------
page224.
Bhavitabbaṃ, idañca na tādisaṃ, tena taṃ pucchāmi kena kāraṇena
uparibhattaṃ uṇhaṃ heṭṭhimaṃ sītalanti.
     Brāhmaṇī attanā katakammassa uttānabhāvabhayena brāhmaṇe
punappunaṃ kathentepi tuṇhī yeva ahosi. Tasmiṃ khaṇe naṭaputtassa
etadahosi koṭṭhe nisīdāpitapurisena jārena bhavitabbaṃ, iminā gehasāmikena,
brāhmaṇī pana attanā katakammassa pākaṭabhāvabhayena kiñci na
kathesi, handāhaṃ imissā kammaṃ pakāsetvā jārassa koṭṭhake
nisīdāpitabhāvaṃ brāhmaṇassa kathessāmīti. So brāhmaṇassa gehā
nikkhantakālato paṭṭhāya itarassa gehappavesaṃ aticaraṇaṃ aggabhattabhuñjanaṃ
brāhmaṇiyā dvāre ṭhatvā maggaṃ olokanaṃ itarassa
koṭṭhe otāritabhāvanti sabbantaṃ pavuttiṃ ācikkhitvā dutiyaṃ gāthamāha
         ahaṃ naṭosmi bhaddante    bhikkhakosmi idhāgato,
         ayaṃ hi koṭṭhamotiṇṇo    ayaṃ so yaṃ gavesasīti.
     Tattha ahaṃ naṭosmi bhaddanteti sāmi ahaṃ naṭajātiko varāko
bhavāmi. Bhikkhakosmi idhāgatoti svāhaṃ imaṃ ṭhānaṃ bhikkhako bhikkhaṃ
pariyesamāno āgatosmi. Ayaṃ hi koṭṭhamotiṇṇoti ayaṃ pana
etassā jāro imaṃ bhattaṃ bhuñjanto tava bhayena koṭṭhaṃ otiṇṇo.
Ayaṃ so yaṃ gavesasīti yaṃ tvaṃ kassa nu kho iminā ucchiṭṭhakena
bhavitabbanti gavesasi, ayaṃ so.
     Cūḷāya naṃ gahetvā pothetvā koṭṭhā nīharitvā yathā na
punevarūpaṃ pāpaṃ karoti tathāssa taṃ jānāhīti vatvā pakkami.

---------------------------------------------------------------------------------------------
page225.
Brāhmaṇo ubhopi yathā na punevarūpaṃ pāpaṃ karonti, tajjanapothanehi
tathā sikkhāpetvā yathākammaṃ gato.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne ukkaṇṭhito sotāpattiphale patiṭṭhahi.
Tadā brāhmaṇī purāṇadutiyikā ahosi, brāhmaṇo ukkaṇṭhito,
naṭaputto pana ahamevāti.
                  Ucchiṭṭhabhattajātakaṃ dutiyaṃ.
                       ---------
                      3 Bharujātakaṃ 1-
     isīnamantaraṃ katvāti idaṃ satthā jetavane viharanto kosalarājānaṃ
ārabbha kathesi.
     Bhagavato hi bhikkhusaṅghassa ca lābhasakkāro mahā ahosi.
Yathāha, tena kho pana samayena bhagavā sakkato hoti garukato
mānito pūjito apacito lābhī cīvarapiṇḍapātasenāsanagilānapaccaya-
bhesajjaparikkhārānaṃ, bhikkhusaṅghopi kho sakkato hoti garukato mānito
pūjito apacito  lābhī cīvarapiṇḍapātasenāsanagilānapaccaya-
bhesajjaparikkhārānaṃ, aññatitthiyā pana paribbājakā na sakkatā honti na
garukatā na mānitā na pūjitā na apacitā na lābhino cīvarapiṇḍapātasenāsana-
gilānapaccayabhesajjaparikkhārānanti. Te evaṃ parihīnalābhasakkārā
@Footnote: 1 kurujātakantipi .pe.

---------------------------------------------------------------------------------------------
page226.
Ahorattaṃ gūḷhasannipātaṃ katvā mantayanti samaṇassa gotamassa
uppattikālato paṭṭhāya mayaṃ hatalābhasakkārā jātā, samaṇo gotamo
lābhaggayasaggappatto jāto, kena nu kho kāraṇenassa esā sampattīti.
Tattheke evamāhaṃsu samaṇo gotamo sakalajambudīpassa uttamaṭṭhāne
bhūmisīse vasati, tenassa lābhasakkāro uppajjatīti. Sesā atthetaṃ
kāraṇaṃ, sace mayampi jetavanapiṭṭhe titthiyārāmaṃ kārema, evaṃ
lābhino bhavissāmāti āhaṃsu. Te sabbepi evametanti sanniṭṭhānaṃ
katvā sace pana mayaṃ rañño anapaloketvā 1- ārāmaṃ kāressāma,
bhikkhū vāressanti, lañcaṃ labhitvā abhijjanako nāma natthi, tasmā
rañño lañcaṃ datvā ārāmaṭṭhānaṃ gaṇhissāmāti sanniṭṭhānaṃ
katvā upaṭṭhākajane yācitvā rañño satasahassaṃ datvā mahārāja
mayaṃ jetavanapiṭṭhiyaṃ titthiyārāmaṃ kāressāma, sace bhikkhū kātuṃ na
dassāmāti tumhākaṃ ārocenti, tesaṃ paṭivacanaṃ na dātabbanti
āhaṃsu. Rājā lañcalobhena sādhūti sampaṭicchi. Titthiyā rājānaṃ
saṅgaṇhitvā vaḍḍhakiṃ pakkosāpetvā kammaṃ paṭṭhapesuṃ. Mahāsaddo
ahosi. Satthā ke panete ānanda uccāsaddā mahāsaddāti
pucchi. Titthiyā bhante jetavanapiṭṭhiyaṃ titthiyārāmaṃ kārenti,
tattheso saddoti. Ānanda netaṃ ṭhānaṃ titthiyārāmassa anucchavikaṃ,
titthiyā uccāsaddakāmā, na sakkā tehi saddhiṃ vasitunti vatvā
bhikkhusaṅghaṃ sannipātetvā gacchatha bhikkhave, rañño ācikkhitvā
@Footnote: 1 anārocetvātipi.

---------------------------------------------------------------------------------------------
page227.
Titthiyārāmakaraṇaṃ nivārethāti āha. Bhikkhusaṅgho gantvā rañño
nivesanadvāre aṭṭhāsi. Rājā saṅghassa āgatabhāvaṃ sutvā titthiyārāmaṃ
nissāya āgatā bhavissantīti lañcassa gahitattā rājā gehe
natthīti vadāpesi. Bhikkhū gantvā satthu ārocesuṃ. Satthā
lañcaṃ nissāya evaṃ karotīti dve aggasāvake pesesi. Rājā
tesampi āgatabhāvaṃ sutvā tatheva vadāpesi. Tepi āgantvā
satthu ārocesuṃ. Satthā na idāni sāriputta rājā gehe nisīdituṃ
labhissati bahi nikkhamissatīti punadivase pubbaṇhasamaye nivāsetvā
pattacīvaramādāya pañcahi bhikkhusatehi saddhiṃ rañño nivesanadvāraṃ
agamāsi. Rājā sutvā va pāsādā otaritvā pattaṃ gahetvā
satthāraṃ pavesetvā buddhappamukhassa saṅghassa yāgubhattaṃ datvā satthāraṃ
vanditvā ekamantaṃ nisīdi. Satthā rañño ekaṃ pariyāyadhammadesanaṃ
āharanto mahārāja porāṇakarājāno lañcaṃ gahetvā sīlavante
aññamaññaṃ kalahaṃ kāretvā attano raṭṭhassa asāmino hutvā
mahāvināsaṃ pāpuṇiṃsūti vatvā tena yācito atītaṃ āhari.
     Atīte bharuraṭṭhe bharurājā nāma rajjaṃ kāresi. Tadā
bodhisatto pañcābhiññāaṭṭhasamāpattilābhī gaṇasatthā tāpaso hutvā
himavantappadese ciraṃ vasitvā loṇambilasevanatthāya pañcasatatāpasaparivuto
himavantā otaritvā anupubbena bharunagaraṃ patvā tattha
piṇḍāya caritvā nagarā nikkhamitvā uttaradvāre sākhāviṭapasampannassa
vaṭarukkhassa mūle nisīditvā bhattakiccaṃ katvā tattheva

---------------------------------------------------------------------------------------------
page228.
Rukkhamūle vāsaṃ kappesi. Evaṃ tasmiṃ isigaṇe tattha vasante
aḍḍhamāsaccayena añño gaṇasatthā pañcasataparivāro āgantvā
nagare bhikkhāya caritvā nagarā nikkhamitvā dakkhiṇadvāre tādisasseva
vaṭarukkhassa mūle nisīditvā bhattakiccaṃ katvā tattheva vāsaṃ kappesi.
Iti te dvepi isigaṇā tattha yathābhirantaṃ viharitvā himavantameva
agamaṃsu. Tesaṃ gatakāle dakkhiṇadvāre vaṭarukkho sukkhi. Punavāre
tesu āgacchantesu dakkhiṇadvāre vaṭarukkhavāsino paṭhamataraṃ
āgantvā attano rukkhassa sukkhabhāvaṃ ñatvā bhikkhāya caritvā
nagarā nikkhamitvā uttaradvāre rukkhamūlaṃ gantvā bhattakiccaṃ katvā
tattheva vāsaṃ kappesuṃ. Itare pana isayo pacchā āgantvā
nagare bhikkhāya caritvā attano rukkhamūlameva gantvā bhattakiccaṃ
katvā vāsaṃ kappesuṃ. Te amhākaṃ rukkho amhākaṃ rukkhoti
rukkhaṃ nissāya aññamaññaṃ kalahaṃ kariṃsu. Kalaho mahā ahosi.
Eke amhākaṃ paṭhamaṃ vasitaṭṭhānaṃ tumhe na labhissathāti vadanti.
Eke mayaṃ imasmiṃ ṭhāne paṭhamataraṃ idhāgatā, tumhe na labhissathāti
vadanti. Iti te mayaṃ sāmino mayaṃ sāminoti kalahaṃ karontā
rukkhamūlassatthāya rājakulaṃ agamaṃsu. Rājā paṭhamaṃ vuṭṭhaisigaṇaṃ
yeva sāmikaṃ akāsi. Itare na idāni mayaṃ imehi parājitāti
attānaṃ vadāpessāmāti dibbacakkhunā oloketvā ekaṃ cakkavattiparibhogaṃ
rathapañjaraṃ disvā āharitvā rañño lañcaṃ datvā mahārāja
amhe sāmike karohīti āhaṃsu. Rājā lañcaṃ gahetvā dvepi

---------------------------------------------------------------------------------------------
page229.
Gaṇā vasantūti dve sāmike akāsi. Itare isayo tassa rathapañjarassa
ratanacakkāni nīharitvā lañcaṃ datvā mahārāja amhe yeva sāmike
karohīti āhaṃsu. Rājā tathā akāsi. Isigaṇā amhehi vatthukāme ca
kilesakāme ca pahāya pabbajitehi rukkhamūlassa kāraṇā kalahaṃ karontehi
lañcaṃ dadantehi ayuttaṃ katanti vippaṭisārino hutvā vegena palāyitvā
himavantameva agamaṃsu. Sakalabharuraṭṭhavāsiniyo devatā ekato hutvā
sīlavante kalahaṃ kārentena raññā ayuttaṃ katanti bharurañño kujjhitvā
tiyojanasatikaṃ bharuraṭṭhaṃ samuddaṃ ubbattetvā anatthaṃ akaṃsu. Iti
ekaṃ bharurājānaṃ nissāya sakalaraṭṭhavāsino vināsaṃ pattāti.
     Satthā imaṃ atītaṃ āharitvā abhisambuddho hutvā imā gāthā
avoca
          isīnamantaraṃ katvā      bharurājāti me sutaṃ
          ucchinno saha raṭṭhehi   sa rājā vibhavaṃ gato,
          tasmā hi chandāgamanaṃ    nappasaṃsanti paṇḍitā,
          aduṭṭhacitto bhāseyya   giraṃ saccūpasañhitanti.
     Tattha isīnamantaraṃ katvāti chandāgativasena vivaraṃ katvā.
Bharurājāti bharuraṭṭharājā. Iti me sutanti iti mayā pubbe etaṃ
sutaṃ. Tasmā hi chandāgamananti yasmā hi chandāgamanaṃ gantvā
bharurājā saha raṭṭhena ucchinno, tasmā chandāgamanaṃ paṇḍitā
nappasaṃsanti. Aduṭṭhacittoti kilesehi adusitacitto hutvā bhāseyya.
Saccūpasañhitanti sabhāvanissitaṃ atthanissitaṃ kāraṇanissitameva giraṃ

---------------------------------------------------------------------------------------------
page230.
Bhāseyya. Ye hi tattha bharurañño lañcaṃ gaṇhantassa ayuttaṃ etaṃ
katanti paṭikkosantā saccūpasaṃhitaṃ giraṃ bhāsiṃsu, tesaṃ ṭhitaṭṭhānaṃ
nālikeradīpe ajjāpi dīpakasahassaṃ paññāyatīti.
     Satthā imaṃ dhammadesanaṃ āharitvā mahārāja chandāgatikena nāma
na bhavitabbaṃ, dve pabbajitagaṇe kalahaṃ kāretuṃ na vaṭṭatīti vatvā
jātakaṃ samodhānesi. Ahaṃ tena samayena jeṭṭhakaisi ahosinti.
Rājā tathāgatassa bhattakiccaṃ katvā gatakāle manusse pesetvā
titthiyārāmaṃ viddhaṃsāpesi. Titthiyā appatiṭṭhā ahesunti.
                    Bharurājajātakaṃ tatiyaṃ.
                       ---------
                      4 Puṇṇanadījātakaṃ
     puṇṇaṃ nadinti idaṃ satthā jetavane viharanto paññāpāramiṃ
ārabbha kakesi.
     Ekasmiṃ hi divase dhammasabhāyaṃ bhikkhū tathāgatassa paññaṃ ārabbha
kathaṃ samuṭṭhāpesuṃ āvuso sammāsambuddho mahāpañño puthupañño
hāsapañño javanapañño tikkhapañño nibbedhikapañño upāyapaññāya
samannāgatoti. Satthā āgantvā kāyanuttha bhikkhave
etarahi kathāya sannisinnāti pucchitvā imāya nāmāti vutte na
bhikkhave idāneva pubbepi tathāgato paññavā upāyakusalo yevāti
vatvā atītaṃ āhari.

---------------------------------------------------------------------------------------------
page231.
     Atīte bārāṇasiyaṃ brahmadatte rajjaṃ kārente bodhisatto
purohitakule nibbattitvā vayappatto takkasilāyaṃ sabbasippāni
uggaṇhitvā pitu accayena purohitaṭṭhānaṃ labhitvā bārāṇasirañño
atthadhammānusāsako ahosi. Aparabhāge rājā paribhedakānaṃ kathaṃ gahetvā
kuddho mā mama santike vasīti bodhisattaṃ bārāṇasito pabbājesi.
Bodhisatto puttadāraṃ gahetvā ekasmiṃ kāsikagāmake vāsaṃ kappesi.
Aparabhāge rājā tassa guṇaṃ saritvā mayhaṃ kañci pesetvā ācariyaṃ
pakkosituṃ na yuttaṃ, ekaṃ pana gāthaṃ bandhitvā paṇṇaṃ likhitvā
kākamaṃsaṃ pacāpetvā paṇṇañca maṃsañca setavatthena paliveṭhetvā
rājamuddakāya lañchetvā pesessāmi, so yadi paṇḍito bhavissati
paṇṇaṃ vācetvā kākamaṃsabhāvaṃ ñatvā āgamissati, no ce
nāgamissatīti. So puṇṇaṃ nadinti imaṃ gāthaṃ paṇṇe likhi
               puṇṇaṃ nadiṃ yena ca peyyamāhu
               jātaṃ yavaṃ yena ca guyhamāhu
               dūraṃ gataṃ yena ca avhayanti
     so tyābhato handa ca bhuñja brāhmaṇāti
     tattha puṇṇaṃ nadiṃ yena ca peyyamāhūti kākapeyyā nadīti
vadantā yena puṇṇaṃ nadiṃ kākapeyyamāhu, na hi apuṇṇā nadī
kākapeyyāti vuccati. Yadāpi nadītīre ṭhatvā gīvaṃ apasāretvā 1-
kākena pātuṃ sakkā hoti tadā naṃ kākapeyyāti vadanti. Jātaṃ
@Footnote: 1 pasāretvātipi.

---------------------------------------------------------------------------------------------
page232.
Yavaṃ yeva ca guyhamāhūti yavanti desanāmattaṃ, idha pana sabbampi
jātaṃ uggataṃ sampannaṃ taruṇasassaṃ adhippetaṃ. Taṃ hi yadā
antopaviṭṭhakākaṃ paṭicchādetuṃ sakkoti tadā guyhatīti guyhaṃ. Kiṃ guyhati.
Kākaṃ. Iti kākassa guyhaṃ kākaguyhanti taṃ vadamānā kākena
guyhavacanassa kāraṇabhūtena guyhanti vadanti. Tena vuttaṃ yena ca
guyhamāhūti. Dūraṃ gataṃ yena ca avhayantīti dūraṃ gataṃ vippavutthaṃ
piyapuggalaṃ yaṃ āgantvā nisinnaṃ disvā sace itthannāmo āgacchati
vassa kākāti vā vassantaññeva vā sutvā yathā kāko vassati
itthannāmo āgamissatīti evaṃ vadanti. Yena ca avhayanti
kathenti mantenti udāharantīti attho. So tyābhatoti so te
ānīto. Handa ca bhuñja brāhmaṇāti gaṇha brāhmaṇa bhuñjassu
naṃ khāda imaṃ kākamaṃsanti attho.
     Iti rājā imaṃ gāthaṃ paṇṇe likhitvā bodhisattassa pesesi.
So paṇṇaṃ vācetvā va rājā maṃ daṭṭhukāmoti ñatvā dutiyaṃ gāthamāha
         yato maṃ saratī rājā    vāyasampi pahetave
         haṃsā koñcā mayurā ca  asati yeva pāpiyāti.
     Tattha yato maṃ saratī rājā vāyasampi pahetaveti yadā rājā
vāyasamaṃsaṃ labhitvā tampi pahetuṃ maṃ sarati. Haṃsā koñcā mayurā
cāti yadā panassa ete haṃsādayo upanītā bhavissanti, etāni
haṃsamaṃsādīni lacchati tadā maṃ kasmā na sarissatīti attho. Aṭṭhakathāyaṃ
pana haṃsakoñacamayurānantipi pāṭho. So sundarataro. Imesaṃ

---------------------------------------------------------------------------------------------
page233.
Haṃsādīnaṃ maṃsāni labhitvā kasmā maṃ na sarissati yevāti attho.
Asati yeva pāpiyāti yaṃ vā taṃ vā labhitvā saraṇaṃ nāma sundaraṃ,
lokasmiṃ pana asati yeva pāpiyā, asatikāraṇaṃ 1- yeva hīnaṃ lāmakaṃ,
tañca amhākaṃ rañño natthi, sarati maṃ rājā, āgamanaṃ me paccāsiṃsati,
tasmā gamissāmīti.
     Yānaṃ yojāpetvā gantvā rājānaṃ passi. Rājā tussitvā
purohitaṭṭhāne yeva patiṭṭhāpesi.
     Satthā imaṃ dhammadesanaṃ āharitvā jātakaṃ samodhānesi. Tadā
rājā ānando ahosi, purohito pana ahamevāti.
                   Puṇṇanadījātakaṃ catutthaṃ.
                      ----------
                      5 Kacchapajātakaṃ
     avadhi vata attānanti idaṃ satthā jetavane viharanto kokālikaṃ
ārabbha kathesi. Vatthu mahātakkārijātake āvibhavissati.
     Tadā pana satthā na bhikkhave kokāliko idāneva vācāya
hato pubbepi vācāya hato yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
amaccakule nibbattitvā vayappatto tassa atthadhammānusāsako
@Footnote: 1 asaraṇantipi.

---------------------------------------------------------------------------------------------
page234.
Ahosi. So pana rājā bahubhāṇī ahosi. Tasmiṃ kathente aññesaṃ
vacanassa okāso nāma natthi. Bodhisatto tassa taṃ bahubhāṇitaṃ
vāretukāmo ekaṃ upāyaṃ upadhārento vicarati. Tasmiṃ hi kāle
himavantappadese ekasmiṃ sare kacchapo vasati. Dve haṃsapotakā
gocarāya carantā tena saddhiṃ vissāsaṃ agamaṃsu. Te daḷhavissāsikā
hutvā ekadivasaṃ kacchapaṃ āhaṃsu samma kacchapa amhākaṃ himavante
cittakūṭapabbatatale kāñcanaguhāyaṃ vasanaṭṭhānaṃ ramaṇīyo padeso,
gacchasi amhākaṃ saddhinti. Ahaṃ kinti katvā gamissāmīti. Mayaṃ taṃ
gahetvā gamissāma, sace tvaṃ mukhaṃ rakkhituṃ sakkhissasi, kassaci kiñci
na kathesīti. Sakkhissāmi, gahetvā maṃ gacchathāti. Te sādhūti vatvā
ekaṃ daṇḍakaṃ kacchapena ḍaṃsāpetvā sayaṃ tassa ubho koṭiyo ḍaṃsitvā
ākāse pakkhandiṃsu. Taṃ tathā haṃsehi nīyamānaṃ gāmadārakā disvā
dve haṃsā kacchapaṃ daṇḍakena harantīti āhaṃsu. Kacchapo yadi maṃ
sahāyakā nenti, tumhākaṃ ettha kiṃ duṭṭhaceṭakāti vattukāmo haṃsānaṃ
sīghavegatāya bārāṇasinagare rājanivesanassa uparibhāgaṃ sampattakāle
daṭṭhaṭṭhānato daṇḍakaṃ vissajjetvā ākāse patitvā dvebhāgo
ahosi. Kacchapo ākāsato patitvā dvedhā bhinnoti ekakolāhalaṃ
ahosi. Rājā bodhisattaṃ ādāya amaccagaṇaparivuto taṃ ṭhānaṃ gantvā
kacchapaṃ disvā bodhisattaṃ pucchi paṇḍita kinti katvā patitoti.
Bodhisatto cirapaṭikaṃkhohaṃ rājānaṃ ovaditukāmo upāyaṃ upadhārento
carāmi, iminā kacchapena haṃsehi saddhiṃ vissāso kato bhavissati,

---------------------------------------------------------------------------------------------
page235.
Tahi imaṃ himavantaṃ nessāmāti daṇḍakaṃ ḍaṃsāpetvā ākāsaṃ
pakkhandehi bhavitabbaṃ, atha iminā kassaci vacanaṃ sutvā
arakkhitamukhatāya kiñci vattukāmena daṇḍako vissaṭṭho bhavissati, evaṃ
ākāsato patitvā jīvitakkhayaṃ pattena bhavitabbanti cintetvā āma
mahārāja atimukharā nāma apariyantavacanā evarūpaṃ dukkhaṃ pāpuṇanti
yevāti vatvā imā gāthā avoca
        avadhi vata attānaṃ     kacchapo va pabyāharaṃ,
        suggahitasmiṃ kaṭṭhasmiṃ    vācāya sakiyā vadhi,
             etampi disvā naravīraseṭṭha
             vācaṃ pamuñce kusalaṃ nātivelaṃ,
        passasi bahubhāṇena     kacchapaṃ byasanaṃ gatanti.
     Tattha avadhi vatāti ghāṭesi vata. Pabyāharanti byāharanto.
Suggahitasmiṃ kaṭṭhasminti mukhena suṭṭhu ḍaṃsitvā gahite daṇḍake.
Vācāya sakiyā vadhīti atimukharatāya akāle vācaṃ nicchārento
daṭṭhaṭṭhānaṃ vissajjetvā tāya sakāya vācāya attānaṃ vadhi ghāṭesi,
evameva jīvitakkhayaṃ patto na aññathāti. Etampi disvāti etampi
kāraṇaṃ disvā. Naravīraseṭṭhāti naresu viriyena seṭṭha uttamaviriya
rājavara. Vācaṃ pamuñce kusalaṃ nātivelanti saccādipaṭisaṃyuttaṃ
kusalameva paṇḍitapuriso muñceyya nicchāreyya, tampi hitaṃ kālayuttaṃ
na ativelaṃ atikkantakālaṃ apariyantavācaṃ bhāseyya. Passasīti nanu
paccakkhato passasi. Bahubhāṇenāti bahubhāṇanena. Kacchapaṃ byasanaṃ

---------------------------------------------------------------------------------------------
page236.
Gatanti evaṃ kacchapaṃ jīvitakkhayaṃ pattanti.
     Rājā maṃ sandhāya bhāsatīti ñatvā amhe sandhāya kathesi
paṇḍitāti āha. Bodhisatto mahārāja tvaṃ vā hotu añño
vā yo koci pamāṇātikkantaṃ bhāsento evarūpaṃ byasanaṃ pāpuṇātīti
pākaṭaṃ katvā kathesi. Rājā tato paṭṭhāya viramitvā mandabhāṇī
ahosi.
     Satthā imaṃ dhammadesanaṃ āharitvā jātakaṃ samodhānesi.
Tadā kacchapo kokāliko ahosi, dve haṃsapotakā dve mahātherā,
rājā ānando, amaccapaṇḍito pana ahamevāti.
                    Kacchapajātakaṃ pañcamaṃ.
                       ---------
                       6 Macchajātakaṃ
     na māyamaggi tapatīti idaṃ satthā jetavane viharanto
purāṇadutiyikapalobhanaṃ ārabbha kathesi.
     Tañhi bhikkhuṃ satthā saccaṃ kira tvaṃ bhikkhu ukkaṇṭhitoti
pucchitvā saccaṃ bhanteti vutte kena ukkaṇṭhāpitosīti puṭṭho
purāṇadutiyikāyāti āha. Atha naṃ satthā ayaṃ te bhikkhu itthī
anatthakārikā, pubbepi tvaṃ etaṃ nissāya sūlena vijjhitvā aṅgāresu
pacitvā khāditabbataṃ patto paṇḍite nissāya jīvitaṃ labhīti vatvā
atītaṃ āhari.

---------------------------------------------------------------------------------------------
page237.
     Atīte bārāṇasiyaṃ brahmadatte rajjaṃ kārente bodhisatto
tassa purohito ahosi. Athekadivasaṃ kevaṭṭā jāle laggaṃ macchaṃ
uddharitvā uṇhavālukāpiṭṭhe ṭhapetvā aṅgāresu naṃ pacitvā
khādissāmāti sūlaṃ tacchesuṃ. Maccho macchiṃ ārabbha paridevamāno
imā gāthā avoca
         na māyamaggi tapati     na sūlo sādhu tacchito,
         yañca maṃ maññate macchī  aññaṃ so ratiyā gato
         so maṃ dahati rāgaggi   cittañcūpatapeti maṃ,
         jālino muñcathayirā,   na kāme haññate kvacīti.
     Tattha na māyamaggīti na maṃ ayaṃ aggi tapati na tāpaṃ janeti
na socayatīti attho. Na sūloti ayaṃ sūlopi sādhu tacchito maṃ na
tapati na me sokaṃ uppādeti. Yañca maṃ maññate macchīti yaṃ
pana maṃ macchī evaṃ maññati aññaṃ macchiṃ so pañcakāmaguṇaratiyā
gatoti tadeva maṃ tapati socayati maṃ dahati. So maṃ dahatīti yo
panesa rāgaggi so maṃ dahati jhāpeti. Cittañcūpatapeti manti
rāgasampayuttakaṃ mama cittameva maṃ upatāpeti kilameti viheṭheti.
Jālinoti kevaṭṭe ālapati. Te hi jālassa atthitāya jālinoti
vuccanti. Muñcathayirāti paṭimuñcatha me 1- sāminoti yācati. Na
kāme haññate kvacīti kāme patiṭṭhito kāmena nīyamāno satto
na kvaci haññati. Na hi taṃ tumhādisā hanituṃ anucchavikāti
@Footnote: 1 mantipi.

---------------------------------------------------------------------------------------------
page238.
Paridevati. Atha vā kāmeti hetuvacane bhummaṃ, kāmahetu macchiṃ
anubandhamāno nāma kvaci tumhādisehi haññatīti paridevati.
     Tasmiṃ khaṇe bodhisatto nadītīraṃ gato tassa macchassa paridevitaṃ
sutvā kevaṭṭe upasaṅkamitvā taṃ macchaṃ moceti.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne ukkaṇṭhito bhikkhu sotāpattiphale
patiṭṭhahi. Tadā macchī purāṇadutiyikā ahosi, ukkaṇṭhitabhikkhu
maccho, purohito pana ahamevāti.
                     Macchajātakaṃ chaṭṭhaṃ.
                        -------
                      7 Seggujātakaṃ
     sabbo lokoti idaṃ satthā jetavane viharanto ekaṃ paṇṇikaṃ
upāsakaṃ ārabbha kathesi. Vatthu ekanipāte vitthāritameva.
     Idhāpi satthā taṃ upāsakaṃ kiṃ  upāsaka cirassaṃ āgatosīti
pucchi. Dhītā me bhante niccaṃ hasitamukhī, tamahaṃ   vīmaṃsitvā
ekassa kuladārakassa adāsiṃ, tattha itikattabbatāya tumhākaṃ
dassanāya āgantuṃ okāsaṃ na labhinti āha. Atha naṃ satthā
na kho upāsaka idāneva sā sīlavatī pubbepi sīlavatī, tvañca
na idāneva taṃ vīmaṃsasi pubbepi vīmaṃsasi yevāti vatvā atītaṃ
āhari.

---------------------------------------------------------------------------------------------
page239.
     Atīte bārāṇasiyaṃ brahmadatte rajjaṃ kārente bodhisatto
rukkhadevatā ahosi. Tadā ayameva paṇṇikaupāsako dhītaraṃ vīmaṃsissāmīti
araññaṃ netvā kilesavasena icchanto viya hatthe gaṇhi.
Atha naṃ paridevamānaṃ paṭhamagāthāya ajjhabhāsi.
             Sabbo loko attamano ahosi,
             akovidā gāmadhammassa seggu,
             komāriko nāma tavajja dhammo
             yaṃ tvaṃ gahitā pavane parodasīti.
     Tattha sabbo loko attamano ahosīti amma sakalopi
sattaloko etissā kāmasevanāya attamano jāto. Akovidā
gāmadhammassa seggūti seggūti tassā nāmaṃ, tena tvaṃ pana amma
seggu akovidā gāmadhammassa. Imasmiṃ gāmadhamme vasaladhamme
akusalāsīti vuttaṃ hoti. Komāriko nāma tavajja dhammoti amma
kumāriko nāmesa tavajja sabhāvo. Yaṃ tvaṃ gahitā pavane parodasīti
tvaṃ mayā imasmiṃ pavane santhavavasena hatthe gahitā parodasi na
sampaṭicchasi, ko esa tava sabhāvo, kiṃ kumārī yeva tvanti
pucchati.
     Taṃ sutvā kumārikā āma tāta kumārikā yevāhaṃ, nāhaṃ
methunadhammaṃ nāma jānāmīti vatvā paridevamānā dutiyaṃ gāthamāha
               yo dukkhaphuṭṭhāya bhaveyya tāṇaṃ
               so me pitā dubbhi vane karoti,

---------------------------------------------------------------------------------------------
page240.
               Sā kassa kandāmi vanassa majjhe,
               yo tāyitā so sahasā karotīti.
     Sā heṭṭhā kathitā yeva.
     Iti so paṇṇiko tadā dhītaraṃ vīmaṃsitvā gehaṃ netvā
kuladārakassa datvā yathākammaṃ gato.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne paṇṇikaupāsako sotāpattiphale
patiṭṭhahi. Tadā dhītā dhītā yeva, pitā pitā yeva ahosi.
Tassa pana kāraṇassa paccakkhakārī rukkhadevatā pana ahamevāti.
                    Seggujātakaṃ sattamaṃ.
                       --------
                     8 Kūṭavāṇijajātakaṃ
     saṭhassa sātheyyamidanti idaṃ satthā jetavane viharanto ekaṃ
kūṭavāṇijaṃ ārabbha kathesi.
     Sāvatthivāsino hi kūṭavāṇijo ca paṇḍitavāṇijo ca dve
janā pattikā hutvā pañcasakaṭasatāni bhaṇḍassa pūretvā pubbantato
aparantaṃ vicaramānā vohāraṃ katvā bahulābhaṃ labhitvā sāvatthiṃ
paccāgamiṃsu. Paṇḍitavāṇijo kūṭavāṇijaṃ āha samma bhaṇḍaṃ
bhājemāti. Kūṭavāṇijo ayaṃ dīgharattaṃ dukkhaseyyāya dubbhojanena
kilamanto attano ghare nānaggarasabhattaṃ bhuñjitvā ajīrakena marissati,

---------------------------------------------------------------------------------------------
page241.
Athassa sabbametaṃ bhaṇḍaṃ mayhameva bhavissatīti cintetvā nakkhattaṃ
na manāpaṃ, divaso na manāpo, sve jānissāmi punadivase jānissāmīti
kālaṃ khepeti. Atha naṃ paṇḍitavāṇijo nippīḷetvā bhājāpetvā
gandhamālaṃ ādāya satthu santikaṃ gantvā satthāraṃ pūjetvā vanditvā
ekamantaṃ nisīdi. Satthā kadā āgatosīti pucchi. Aḍḍhamāsamattaṃ 1-
me bhante āgatassāti vatvā atha kasmā evaṃ papañcetvā
buddhupaṭṭhānaṃ na āgatosīti puṭṭho taṃ pavattiṃ ārocesi.
Satthā na kho upāsaka idāneva pubbepesa kūṭavāṇijo yevāti
vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
amaccakule nibbattitvā vayappatto tassa vinicchayāmacco ahosi.
Tadā gāmavāsī ca nagaravāsī ca dve vāṇijā mittā ahesuṃ.
Gāmavāsī nagaravāsissa santike pañca phālasatāni ṭhapesi. So te
phāle vikkīṇitvā mūlaṃ gahetvā phālānaṃ ṭhapitaṭṭhāne mūsikavaccaṃ
ākiritvā ṭhapesi. Aparabhāge gāmavāsī āgantvā phāle me
dehīti āha. Kūṭavāṇijo phālā te mūsikāhi khāditāti mūsikavaccaṃ
dasseti. Itaro khāditāva hontu, mūsikāhi khādite kiṃ sakkā
kātunti nahānatthāya tassa puttaṃ ādāya gacchanto ekassa sahāyakassa
gehe imassa dārakassa katthaci gantuṃ mādatthāti vatvā antogabbhe
@Footnote: 1 aḍḍhamāsamattotipi.

---------------------------------------------------------------------------------------------
page242.
Nisīdāpetvā sayaṃ nahātvā kūṭavāṇijassa gehaṃ agamāsi. So
putto me kahanti āha. Samma tava puttaṃ tīre ṭhapetvā mama
udake nimuggakāle eko kulalo āgantvā tava puttaṃ nakhapañjarena
gahetvā ākāsaṃ pakkhandi, ahaṃ pāṇiṃ paharitvā viravitvā vāyamantopi
mocetuṃ nāsakkhinti. Tvaṃ musā bhaṇasi, kulalo dārake gahetvā
gantuṃ samattho nāma natthīti. Samma yuttampi hotu ayuttampi
hotu, ahaṃ kiṃ karomi, kulaleneva te putto nītoti. So taṃ
santajjetvā are duṭṭhacora manussamāraka idāni taṃ vinicchayaṃ gantvā
kathāpessāmīti nikkhami. So mama 1- ruccanameva kathesīti 2- teneva
saddhiṃ vinicchayaṭṭhānaṃ agamāsi. Kūṭavāṇijo bodhisattaṃ āha ayaṃ
sāmi mama puttaṃ gahetvā nahāyituṃ gato kahaṃ me puttoti vutte
kulalena hatoti āha, vinicchinatha me aṭṭanti. Bodhisatto
saccaṃ bhaṇasīti itaraṃ pucchi. So āha sāmi ahaṃ taṃ ādāya
gatoti. Senena pana hatabhāvo saccamevāti. Saccameva sāmīti.
Kiṃ pana loke kulalā nāma dārakaṃ harantīti. Sāmi ahampi
tumhe pucchāmi kulalā dārake gahetvā ākāse gantuṃ na sakkonti,
mūsikā pana ayaphāle khādantīti. Idaṃ kinnāmāti. Sāmi mayā
etassa ghare pañca phālasatāni ṭhapitāni, svāyaṃ phālā te mūsikāhi
khāditāti vatvā idante phāle khāditamūsikānaṃ vaccanti vaccaṃ
dasseti, sāmi mūsikā sace phāle khādanti, kulalāpi dārake harissanti,
@Footnote: 1 tavātipi .   2 karosītipi.

---------------------------------------------------------------------------------------------
page243.
Sace na khādanti, senāpi taṃ na harissanti, eso pana phālā te
mūsikāhi khāditāti vadati, tesaṃ khāditabhāvaṃ vā akhāditabhāvaṃ vā
jānātha, aṭṭaṃ me vinicchinathāti. Bodhisatto saṭhassa paṭisātheyyaṃ
katvā jinissāmīti iminā cintitaṃ bhavissatīti ñatvā suṭṭhu te
cintitanti vatvā imā gāthā avoca
               saṭhassa sātheyyamidaṃ sucintitaṃ,
               paccoḍḍitaṃ paṭikūṭassa kūṭaṃ,
               phālaṃ ce adeyyuṃ mūsikā,
               kasmā kumāraṃ kulalā no hareyyuṃ.
               Kūṭassa hi santi kūṭakūṭā,
               bhavati paro nikatino nikatyā,
               dehi puttanaṭṭha phālanaṭṭhassa phālaṃ,
               mā te puttamahāsi phālanaṭṭhoti.
     Tattha saṭhassāti saṭhabhāvena kerāṭikena ekaṃ upāyaṃ katvā
parasantakaṃ khādituṃ vaṭṭatīti saṭhassa. Sātheyyamidaṃ sucintitanti idaṃ
paṭisātheyyaṃ cintentena tayā suṭṭhu cintitaṃ. Paccoḍḍitaṃ paṭikūṭassa
kūṭanti kūṭassa puggalassa tayā paṭikūṭaṃ suṭṭhu paccoḍḍitaṃ, paṭibhāgaṃ
katvā oḍḍitasadisameva katanti attho. Phālaṃ ce adeyyuṃ mūsikāti
yadi mūsikā phāle khādeyyuṃ, kasmā kumāraṃ kulalā no hareyyunti,
mūsikāsu phāle khādantīsu kulalā kiṃkāraṇā kumāraṃ no hareyyuṃ.
Kūṭassa hi santi kūṭakūṭāti tvaṃ ahameva mūsikāhi phāle khādāpitapuriso

---------------------------------------------------------------------------------------------
page244.
Kūṭoti maññasi, tādisassa pana kūṭassa imasmiṃ loke bahukūṭā
santi. Kūṭassa 1- kūṭapaṭikūṭānaṃ etaṃ nāmaṃ. Kūṭassa paṭikūṭā
nāma santīti vuttaṃ hoti. Bhavati paro nikatino nikatyāti
nikatino nekatikassa vañcanakārakassa puggalassa nikatyā aparo
nikatikārako vañcanakapuriso bhavati yeva. Dehi puttanaṭṭha phālanaṭṭhassa
phālanti ambho naṭṭhaputtapurisa etassa naṭṭhaphālassa phāle dehi.
Mā te puttamahāsi phālanaṭṭhoti sace hissa phālaṃ na dassasi,
puttante harissati, tante esa mā haratu, phālamassa dehīti.
     Demi sāmi, sace me puttaṃ detīti. Demi sāmi, sace
phāle me detīti. Evaṃ naṭṭhaputto puttaṃ naṭṭhaphālo ca phālaṃ
paṭilabhitvā ubhopi yathākammaṃ gatā.
     Satthā imaṃ dhammadesanaṃ āharitvā jātakaṃ samodhānesi.
Tadā kūṭavāṇijo idāni kūṭavāṇijo, paṇḍitavāṇijo paṇḍitavāṇijo
yeva, vinicchayāmacco pana ahamevāti.
                   Kūṭavāṇijajātakaṃ aṭṭhamaṃ.
@Footnote: 1 kūṭassa kūṭātipi.

---------------------------------------------------------------------------------------------
page245.
                      9 Garahitajātakaṃ
     hiraññaṃ me suvaṇṇaṃ meti idaṃ satthā jetavane viharanto
ekaṃ anabhiratiyā ukkaṇṭhitabhikkhuṃ ārabbha kathesi.
     Etassa hi paccekaggahitaṃ ārammaṇaṃ nāma natthi, anabhirativāsaṃ
vasantaṃ pana taṃ satthu santikaṃ ānesuṃ. So satthārā saccaṃ kira
tvaṃ ukkaṇṭhitosīti puṭṭho saccanti vatvā kiṃkāraṇāti vutte
kilesavasenāti āha. Atha naṃ satthā bhikkhu kileso nāma pubbepi
tiracchānehipi garahito, tvaṃ evarūpe sāsane pabbajito kasmā
tiracchānehipi garahitakilesavasena ukkaṇṭhitoti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
himavantappadese vānarayoniyaṃ nibbatti. Tamenaṃ eko vanacarako
gahetvā ānetvā rañño adāsi. So ciraṃ rājagehe vasamāno
vattasampanno ahosi. Manussaloke vattamānaṃ kiriyaṃ yebhuyyena
aññāsi. Rājā tassa vatte pasīditvā vanacarakaṃ pakkosāpetvā
imaṃ vānaraṃ gahitaṭṭhāne yeva vissajjehīti āṇāpesi. So
tathā akāsi. Vānaragaṇā bodhisattassa āgatabhāvaṃ ñatvā tassa
dassanatthāya mahante pāsāṇapiṭṭhe sannipatitvā bodhisattena saddhiṃ
sammodanīyaṃ katvā samma kahaṃ ettakaṃ kālaṃ vuṭṭhosīti āhaṃsu.
Bārāṇasiyaṃ rājanivesaneti. Atha kathaṃ muttosīti. Rājā maṃ
keḷimakkaṭaṃ katvā mama vatte pasanno maṃ vissajjesīti. Atha

---------------------------------------------------------------------------------------------
page246.
Naṃ te vānarā manussaloke vattamānakiriyaṃ nāma tumhe jānissatha,
amhākampi tāva kathetha, sotukāmamhāti āhaṃsu. Mā maṃ manussānaṃ
kiriyaṃ pucchathāti. Kathetha, sotukāmamhāti. Bodhisatto manussā
nāma khattiyāpi brāhmaṇāpi mayhaṃ mayhanti vadanti hutvā abhāvaṭṭhena
aniccataṃ na jānanti, suṇāthadāni tesaṃ andhabālānaṃ karaṇanti vatvā
imā gāthā avoca
        hiraññaṃ me suvaṇṇaṃ me       esā rattidivā kathā
        dummedhānaṃ manussānaṃ        ariyadhammaṃ apassataṃ,
        dve dve gahapatayo gehe   eko tattha amassuko
        lambatthano veṇikato        atho aṅkitakaṇṇako
        kīto dhanena bahunā         so taṃ vitudate jananti.
     Tattha hiraññaṃ me suvaṇṇaṃ meti desanāsīsamattametaṃ.
Iminā pana padadvayena dasavidhampi ratanaṃ sabbaṃ pubbaṇṇāparaṇṇaṃ
khettaṃ vatthuṃ dvippadacatuppadañca sabbaṃ dassetvā idaṃ me idaṃ
meti āha. Esā rattidivā kathāti esā manussānaṃ rattiṃ ca
divā ca niccakālaṃ kathā. Aññaṃ pana te pañcakkhandhā aniccāti
vā hutvā na bhavantīti vā na jānanti evameva paridevantā
vicaranti. Dummedhānanti appaññānaṃ. Ariyadhammaṃ apassatanti
ariyānaṃ buddhādīnaṃ dhammaṃ ariyaṃ vā niddosaṃ navavidhaṃ lokuttaradhammaṃ
apassantānaṃ esā va kathā, aññā pana aniccaṃ vā dukkhaṃ vāti
tesaṃ kathā nāma natthi. Gahapatayoti gehe adhipatibhūtā. Eko

---------------------------------------------------------------------------------------------
page247.
Tatthāti tesu dvīsu gharasāmikesu ekoti mātugāmaṃ sandhāya vadati
tattha. Veṇikatoti kataveṇi nānappakārena saṇṭhāpitakesakalāpoti
attho. Atho aṅkitakaṇṇakoti atha sveva viddhakaṇṇo chiddakaṇṇoti
lambakaṇṇataṃ sandhāyāha. Kīto dhanena bahunāti so panesa
amassuko lambatthano veṇikato aṅkitakaṇṇo mātāpitūnaṃ bahudhanaṃ
datvā kīto maṇḍitvā pasādhetvā yānaṃ āropetvā gahetvā
mahantena parivārena gharaṃ ānīto. So taṃ vitudate jananti so
gahapati āgatakālato paṭṭhāya tasmiṃ gehe dāsakammakarādigehajanaṃ
are duṭṭhadāsa duṭṭhadāsi idaṃ karosi idaṃ na karosīti mukhasattīhi
vitudati sāmiko viya hutvā mahājanaṃ vicāresi. Evaṃ tāva
manussalokaṃ ativiya ayuttanti manussalokaṃ garahati.
     Taṃ sutvā sabbe vānarā mā kathetha, asotabbayuttakaṃ assumhāti
ubhohi hatthehi kaṇṇe daḷhaṃ pidahiṃsu. Imasmiṃ ṭhāne amhehi
idaṃ ayuttaṃ sutanti taṃ ṭhānampi garahitvā aññattha agamaṃsu.
So piṭṭhipāsāṇo garahitapiṭṭhipāsāṇo yeva kira nāma jāto.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne so bhikkhu sotāpattiphale patiṭṭhahi.
Tadā vānaragaṇā buddhaparisā ahesuṃ, vānarindo pana ahamevāti.
                    Garahitajātakaṃ navamaṃ.
                       --------

---------------------------------------------------------------------------------------------
page248.
                     10 Dhammaddhajajātakaṃ
     sukhaṃ jīvitarūposīti idaṃ satthā veḷuvane viharanto vadhāya
parisakkanaṃ ārabbha kathesi.
     Tadā hi satthā na bhikkhave idāneva pubbepi devadatto
mayhaṃ vadhāya parisakkateva, tāsamattampi kātuṃ nāsakkhīti vatvā
atītaṃ āhari.
     Atīte bārāṇasiyaṃ yasapāṇī nāma rājā dhammena rajjaṃ
kāresi. Kāḷako nāmassa senāpati ahosi. Tadā bodhisatto
tasseva purohito ahosi nāmena dhammaddhajo. Rañño panassa
sīsapasādhanakappako chattapāṇī nāma. Rājā dhammena rajjaṃ kāresi.
Senāpati panassa vinicchayaṃ karonto lañcaṃ khādati parapiṭṭhimaṃsiko
viya lañcaṃ gahetvā asāmike sāmike karoti. Athekadivasaṃ vinicchaye
parājito manusso bāhā paggayha kandanto vinicchayā nikkhanto
rājupaṭṭhānaṃ gacchantaṃ bodhisattaṃ disvā tassa pādesu patitvā
tumhādisesu nāma sāmi rañño atthañca dhammañca anusāsantesu
kāḷakasenāpati lañcaṃ gahetvā asāmike sāmike karotīti attano
parājitabhāvaṃ kathesi. Bodhisatto kāruññaṃ uppādetvā ehi
bhaṇe, aṭṭaṃ te vinicchinissāmīti taṃ gahetvā vinicchayaṭṭhānaṃ agamāsi.
Mahājano sannipati. Bodhisatto taṃ aṭṭaṃ paṭivinicchitvā sāmikaṃ
yeva sāmikaṃ akāsi. Mahājano sādhukāraṃ adāsi. So saddo

---------------------------------------------------------------------------------------------
page249.
Mahā ahosi. Rājā taṃ sutvā kiṃsaddo nāmesoti pucchi.
Deva dhammaddhajapaṇḍitena dubbinicchito aṭṭo suvinicchito, tattheso
sādhukārasaddoti. Rājā tuṭṭho bodhisattaṃ pakkosāpetvā aṭṭo
kira te ācariya vinicchitoti pucchitvā āma mahārāja kāḷakena
dubbinicchitaṃ aṭṭaṃ vinicchitanti vutte itodāni paṭṭhāya tumhe
va aṭṭaṃ vinicchinatha, mayhañca kaṇṇasukhaṃ bhavissati, lokassa ca
vuḍḍhīti vatvā anicchantampi taṃ sattānudayāya vinicchaye nisīdathāti
yācitvā sampaṭicchāpeti. Tato paṭṭhāya bodhisatto vinicchaye
nisīdati. Sāmike yeva sāmike karoti. Kāḷako tato paṭṭhāya
lañcaṃ alabhanto lābhato parihāyitvā mahārāja dhammaddhajapaṇḍito
te rajjaṃ patthetīti bodhisattaṃ rañño antare paribhindi. Rājā
asaddahanto mā evaṃ avacāti paṭikkhipi. Puna tena sace
me na saddahatha, tassāgamanakāle vātapānena oloketha, atha
tena sakalanagarassa attano hatthe katabhāvaṃ passissathāti vutte
rājā tassa aṭṭakārakaparisaṃ disvā etasseva parisāti saññāya
bhijjitvā kiṃ karoma senāpatīti pucchi. Deva etaṃ māretuṃ
vaṭṭatīti. Oḷārikadosaṃ apassantā kathaṃ māressāmāti. Attheko
upāyoti. Katarūpāyoti. Asayhamassa kammaṃ āropetvā taṃ kātuṃ
asakkontaṃ tena dosena māressāmāti. Kiṃ panassa asayhakammanti.
Mahārāja uyyānaṃ nāma sārabhūmiyaṃ ropitaṃ paṭijaggiyamānaṃ tīhi

---------------------------------------------------------------------------------------------
page250.
Catūhi saṃvaccharehi phalaṃ deti, tumhe taṃ pakkosāpetvā paṇḍita
mayaṃ purāṇauyyāne ciraṃ kīḷimhā, idāni navauyyāne kīḷitukāmamhā,
sve uyyānaṃ kīḷissāma, uyyānaṃ me māpehīti vadatha, so
māpetuṃ na sakkhissati, atha naṃ tasmiṃ dose māressāmāti.
Rājā bodhisattaṃ āmantetvā paṇḍita mayaṃ purāṇauyyāne ciraṃ
kīḷimhā, idāni navauyyāne kīḷitukāmamhā, sve kīḷissāma, uyyānaṃ
no māpehi, sace māpetuṃ na sakkhissasi, jīvitaṃ te natthīti.
Bodhisatto kāḷakena lañcaṃ alabhamānena rājā paribhinno bhavissatīti
ñatvā sakkonto jānissāmi mahārājāti vatvā gehaṃ gantvā
subhojanaṃ bhuñjitvā cintayamāno sayane nipajji. Sakkassa bhavanaṃ
uṇhākāraṃ dassesi. Sakko āvajjento bodhisattassa cittaṃ
ñatvā vegenāgantvā sirigabbhaṃ pavisitvā ākāse ṭhatvā kiṃ
cintesi paṇḍitāti pucchi. Kosi tvanti. Sakkohamasmīti.
Rājā me 1- navauyyānaṃ māpesi, kinti katvā māpessāmīti cintesinti.
Paṇḍita mā cintayi, ahaṃ te nandanavanacittalatāvanasadisaṃ uyyānaṃ
māpessāmi, katarasmiṃ ṭhāne māpehīti āha. Asukaṭṭhāne māpehīti.
Sakko māpetvā devanagarameva gato. Punadivase bodhisatto uyyānaṃ
paccakkhato disvā gantvā rañño ārocesi niṭṭhitaṃ te mahārāja
uyyānaṃ, kīḷissathāti 2-. Rājā gantvā aṭṭhārasahatthena
manosilāvaṇṇena pākārena parikkhittaṃ dvāraṭṭālakasampannaṃ
@Footnote: 1 mantipi .   2 kīlassūtipi.

---------------------------------------------------------------------------------------------
page251.
Pupphaphalabhārabharitanānārukkhapaṭimaṇḍitaṃ uyyānaṃ disvā kāḷakasenāpatiṃ pucchi
paṇḍitena amhākaṃ vacanaṃ kataṃ, idāni kiṃ karomāti. Mahārāja
ekarattena uyyānaṃ māpetuṃ sakkonto rajjaṃ gahetuṃ kiṃ na sakkotīti.
Kiṃ dāni karomāti. Ayampi naṃ asayhakammaṃ kāremāti. Kiṃ kammaṃ
nāmāti. Sattaratanamayaṃ pokkharaṇiṃ māpethāti. Rājā sādhūti
bodhisattaṃ āmantetvā ācariya uyyānaṃ tāva te māpitaṃ, etassa
pana anucchavikaṃ sattaratanamayaṃ pokkharaṇiṃ māpehi, sace māpetuṃ
nāsakkhissasi, jīvitaṃ te natthīti āha. Bodhisatto mahārāja
sakkonto māpessāmīti. Atha sakko pokkharaṇiṃ māpesi sobhaggappattaṃ
satatitthaṃ sahassavaṅkaṃ pañcavaṇṇapadumasañchannaṃ nandanapokkharaṇīsadisaṃ.
Punadivase bodhisatto tampi paccakkhaṃ katvā rañño
ārocesi māpitā te deva pokkharaṇīti. Rājā tampi disvā
idāni kiṃ karomāti kāḷakaṃ pucchi. Uyyānassa anucchavikaṃ gehampi
māpetuṃ āṇāpehi devāti. Rājā idāni ācariya imassa
uyyānassa ceva pokkharaṇiyā ca anucchavikaṃ sabbadantamayaṃ gehaṃ
māpehi, no ce māpessasi, jīvitante natthīti āha. Athassa
sakko gehampi māpesi. Bodhisatto punadivase taṃ paccakkhaṃ katvā
rañño ārocesi. Rājā tampi disvā idāni kiṃ karomāti
kāḷakaṃ pucchi. Gehassa anucchavikaṃ maṇiṃ māpetuṃ āṇāpehi
mahārājāti āha. Rājā bodhisattaṃ āmantetvā paṇḍita imassa
dantamayagehassa anucchavikaṃ maṇiṃ māpehi, maṇiālokena carissāmi,

---------------------------------------------------------------------------------------------
page252.
Sace māpetuṃ na sakkosi, jīvitante natthīti āha. Athassa sakko
maṇiṃ māpesi. Bodhisatto punadivase taṃ paccakkhaṃ katvā rañño
ārocesi. Rājā tampi disvā idāni kiṃ karomāti kāḷakaṃ
pucchi. Mahārāja dhammaddhajabrāhmaṇassa icchiticchitadāyikā devatā
atthi maññe, idāni yaṃ devatāpi māpetuṃ na sakkoti, taṃ āṇāpehi,
caturaṅgasamannāgataṃ nāma manussaṃ devatāpi māpetuṃ na sakkoti, tasmā
caturaṅgasamannāgataṃ me uyyānapālaṃ māpehīti naṃ vadāhīti āha.
Rājā bodhisattaṃ āmantetvā ācariya tayā amhākaṃ uyyānapokkharaṇī-
dantamayapāsādo tassa ālokakaraṇatthāya maṇiratanañca māpitaṃ,
idāni me uyyānarakkhaṇakaṃ caturaṅgasamannāgataṃ uyyānapālaṃ māpehi,
no ce māpessasi, jīvitante natthīti āha. Bodhisatto hotu
labhamānā 1- jānissāmāti gehaṃ gantvā subhojanaṃ bhuñjitvā nipanno
paccūsakāle pabujjhitvā sayanapiṭṭhe nisinno cintesi sakko devarājā
yaṃ attanā sakkā māpetuṃ taṃ māpesi, caturaṅgasamannāgataṃ pana
uyyānapālaṃ na sakkā māpetuṃ, evaṃ sante paresaṃ hatthe maraṇato
araññe anāthamaraṇameva varataranti. So kassaci anārocetvā
pāsādā otaritvā aggadvāreneva nagarā nikkhamitvā araññaṃ
pavisitvā aññatarasmiṃ rukkhamūle sataṃ dhammaṃ āvajjamāno nisīdi.
Sakko taṃ kāraṇaṃ ñatvā vanacarako viya hutvā bodhisattaṃ
upasaṅkamitvā brāhmaṇa tvaṃ sukhumālo kadāci adiṭṭhapubbadukkharūpo
@Footnote: 1 labhamāno jānissāmītipi.

---------------------------------------------------------------------------------------------
page253.
Viya imaṃ araññaṃ pavisitvā kiṃ karonto nisinnosīti imamatthaṃ
pucchanto paṭhamaṃ gāthamāha
        sukhaṃ jīvitarūposi               raṭṭhā vivanamāgato,
        so ekako (araññasmiṃ) rukkhamūle kapaṇo viya jhāyasīti.
     Tattha sukhaṃ jīvitarūposīti tvaṃ sukhena jīvitasadiso sukhe ṭhito
sukhaparihato viya. Raṭṭhāti ākiṇṇamanussaṭṭhānā. Vivanamāgatoti
nirudakaṭṭhānaṃ araññaṃ paviṭṭho. Rukkhamūleti rukkhasamīpe. Kapaṇo
viya jhāyasīti kapaṇo viya ekako nisinno jhāyasi pajjhāyasi,
kinnāmetaṃ cintesīti pucchi.
     Taṃ sutvā bodhisatto dutiyaṃ gāthamāha
        sukhaṃ jīvitarūposmi              raṭṭhā vivanamāgato,
        so ekako (araññasmiṃ) rukkhamūle kapaṇo viya jhāyāmi
     sataṃ dhammaṃ anussaranti.
     Tattha sataṃ dhammaṃ anussaranti samma saccametaṃ, ahaṃ sukhaṃ jīvitarūpo
raṭṭhato vivanamāgato, sohaṃ ekakova imasmiṃ araññe rukkhamūle
nisīditvā kapaṇo viya jhāyāmi, yaṃ vacanaṃ vadesi kinnāmetaṃ cintesīti
taṃ te vadāmi. Sataṃ dhammanti ahaṃ hi sataṃ dhammaṃ anussaranto
idha nisinno. Sataṃ dhammanti buddhapaccekabuddhasāvakānaṃ sataṃ sappurisānaṃ
paṇḍitānaṃ dhammaṃ lābho alābho yaso ayaso nindā pasaṃsā
sukhaṃ dukkhanti ayaṃ hi aṭṭhavidho lokadhammo, iminā pana abbhāhatā
santo na kampenti na vedhenti ayamettha akampanasaṅkhāto sataṃ

---------------------------------------------------------------------------------------------
page254.
Dhammo, iti imaṃ dhammaṃ anussaranto nisinnomhīti dīpeti.
     Atha naṃ sakko evaṃ sante brāhmaṇa imasmiṃ ṭhāne kasmā
nisinnosīti. Rājā caturaṅgasamannāgataṃ uyyānapālaṃ āharāpesi,
tādisaṃ na sakkomi laddhuṃ, sohaṃ kiṃ me parassa hatthamaraṇena,
araññaṃ pavisitvā anāthamaraṇaṃ marissāmīti cintetvā idha āgantvā
nisinnomhīti. Brāhmaṇa ahaṃ sakko devarājā mayā te
uyyānādīni māpitāni, caturaṅgasamannāgataṃ uyyānapālaṃ māpetuṃ na
sakkomi, tumhākaṃ rañño sīsapasādhanakappako chattapāṇī nāma
caturaṅgasamannāgato, uyyānapālena atthe sati, etaṃ kappakaṃ
uyyānapālaṃ kātuṃ vadehīti. Iti sakko bodhisattassa ovādaṃ datvā
mā bhāyīti samassāsetvā attano devapurameva gato. Bodhisatto
gehaṃ gantvā bhuttapātarāso rājadvāraṃ gantvā chattapāṇimpi
tattheva disvā taṃ hatthe gahetvā tvaṃ kira samma chattapāṇi
caturaṅgasamannāgatosīti pucchitvā ko te mayhaṃ caturaṅgasamannāgatabhāvaṃ
ācikkhīti vutte sakko devarājāti vatvā kiṃkāraṇā ācikkhīti
vutte iminā kāraṇena ācikkhīti sabbaṃ ācikkhi. So āma
ahaṃ caturaṅgasamannāgatoti āha. Atha naṃ bodhisatto hatthe gahetvā
rañño santikaṃ gantvā ayaṃ mahārāja chattapāṇī caturaṅgasamannāgato,
uyyānapālena atthe sati, imaṃ uyyānapālaṃ karothāti āha.
Atha naṃ rājā tvaṃ kira caturaṅgasamannāgatosīti pucchi. Āma
mahārājāti. Katamehi caturaṅgehi samannāgatosīti.

---------------------------------------------------------------------------------------------
page255.
       Anussuyyako ahaṃ deva     amajjapāyako ahaṃ
       nisnehako ahaṃ deva      akkodhanaadhiṭṭhitoti.
     Mayhaṃ mahārāja ussuyyā nāma natthi, majjaṃ me na pivitapubbaṃ,
paresu sineho vā kodho vā na bhūtapubbo, imehi caturaṅgehi
samannāgatomhīti.
     Atha naṃ rājā chattapāṇi anussuyyakosmīti vadesīti. Āma
deva anussuyyakomhīti. Kiṃ kāraṇaṃ disvā anussuyyako jātosīti.
Suṇohi devāti attano anussuyyakakāraṇaṃ kathento imaṃ gāthamāha
       itthiyā kāraṇā rāja     bandhāpesiṃ purohitaṃ,
       so maṃ atthe nivesesi,   tasmāhaṃ anussuyyakoti.
     Tassattho ahaṃ hi pubbe imasmiṃ yeva bārāṇasinagare tādiso
ca rājā hutvā itthiyā kāraṇā purohitaṃ bandhāpesiṃ
       abaddhā tattha bajjhanti     yattha bālā ca bhāsare,
       baddhāpi tattha muccanti     yattha dhīrā ca bhāsareti,
imasmiṃ jātake āgatanayeneva ekasmiṃ kāle ayaṃ chattapāṇi rājā
hutvā catusaṭṭhiyā pādamūlikehi saddhiṃ padussitvā bodhisattaṃ attano
manorathaṃ apūrentaṃ nāsetukāmāya deviyā paribhinno bandhāpesi.
Tadā bandhitvā ānīto bodhisatto yathābhūtaṃ deviyā dosaṃ ārocetvā
sayaṃ mutto raññā bandhāpite sabbepi te pādamūlike mocāpetvā
etesañca deviyā ca aparādhaṃ khamatha mahārājāti ovadati. Sabbaṃ
heṭṭhāvuttanayeneva vitthārato veditabbaṃ. Taṃ sandhāyāha

---------------------------------------------------------------------------------------------
page256.
       Itthiyā kāraṇā rāja     bandhāpesiṃ purohitaṃ,
       so maṃ atthe nivesesi,   tasmāhaṃ anussuyyakoti.
     Tadā pana so cintesi ahaṃ soḷasasahassā itthiyo pahāya
etaṃ ekameva kilesavasena saṅgaṇhantopi taṃ santappetuṃ nāsakkhiṃ,
evaṃ duppūraṇīyānaṃ itthīnaṃ kujjhanaṃ nāma, nivatthavatthe kilissante
kasmā kilissatīti kujjhanasadisaṃ hoti, bhuttabhatte gūthabhāvaṃ āpajjante
kasmā etaṃ gūthabhāvaṃ āpajjatīti kujjhanasadisaṃ viya ca hoti,
itodāni paṭṭhāya yāva arahattaṃ na pāpuṇāmi tāva kilesaṃ nissāya
mayhaṃ ussuyyā mā uppajjatūti adhiṭṭhahiṃ. Tato paṭṭhāya
anussuyyako jāto. Idaṃ sandhāya tasmāhaṃ anussuyyakoti āha.
     Atha naṃ rājā samma chattapāṇi kiṃ ārammaṇaṃ disvā amajjapo
jātosīti pucchi. So taṃ kāraṇaṃ ācikkhanto imaṃ gāthamāha
       pamattohaṃ 1- mahārāja     puttamaṃsāni khādasiṃ,
       tassa sokenāhaṃ phuṭṭho     majjapānaṃ vivajjayinti.
     Ahaṃ mahārāja pubbe tādiso va bārāṇasirājā hutvā
majjena vinā vattituṃ nāsakkhiṃ, amaṃsakabhattampi bhuñjituṃ nāsakkhiṃ.
Nagare uposathadivasesu māghāṭo hoti. Bhattakārako pakkhassa
terasiyaññeva maṃsaṃ gahetvā ṭhapesi. Taṃ dunnikkhittaṃ sunakhā khādiṃsu.
Bhattakārako uposathadivase maṃsaṃ alabhitvā rañño nānaggarasabhojanaṃ
pacitvā pāsādaṃ āropetvā upanāmetuṃ asakkonto deviṃ
@Footnote: 1 matto ahantipi.

---------------------------------------------------------------------------------------------
page257.
Upasaṅkamitvā devi ajja me maṃsaṃ na laddhaṃ, amaṃsakabhojanaṃ upanāmetuṃ na
sakkomi, kiṃ karomīti āha. Tāta mayhaṃ putto rañño piyo
manāpo, puttaṃ me disvā rājā tameva cumbanto parissajanto
attano atthinatthibhāvampi na jānāti, ahaṃ puttaṃ maṇḍitvā rañño
ūrumhi nisīdāpessāmi, tassa puttena saddhiṃ kīḷanakāle tvaṃ bhattaṃ
upaneyyāsīti. Sā evaṃ vatvā attano puttaṃ pilandhanakumāraṃ
maṇḍitvā rañño ūrumhi nisīdāpesi. Rañño puttena saddhiṃ
kīḷanakāle bhattakārako bhattaṃ upanesi. Rājā surāmadamatto
pātiyaṃ maṃsaṃ adisvā maṃsaṃ kuhinti pucchitvā ajja deva uposathe
māghāṭatāya maṃsaṃ na laddhanti vutte mayhaṃ maṃsaṃ nāma dullabhanti
vatvā ūrumhi nisinnassa piyaputtassa gīvaṃ vaṭṭetvā jīvitakkhayaṃ
pāpetvā bhattakārakassa purato khipitvā vegena sampādetvā
āharāti āha. Bhattakārako tathā akāsi. Rājā puttamaṃsena
bhattaṃ bhuñji. Rañño bhayena ekopi kandituṃ vā kathetuṃ vā
samattho nāhosi. Rājā bhuñjitvā sayanapiṭṭhe niddaṃ upagantvā
paccūsakāle pabujjhitvā viggatamado puttaṃ me āharāti āha.
Tasmiṃ kāle devī kandamānā pādamūle nipati. Kiṃ kandesīti vutte
deva hiyyo te puttaṃ māretvā puttamaṃsena bhattaṃ bhuttanti āha.
Rājā puttasokena roditvā idaṃ me dukkhaṃ surāpānaṃ nissāya
uppannanti surāpāne dosaṃ disvā ito paṭṭhāya yāva arahattaṃ na
pāpuṇāmi  tāva evarūpaṃ vināsakārakaṃ suraṃ nāma na pivissāmīti paṃsuṃ

---------------------------------------------------------------------------------------------
page258.
Gahetvā mukhaṃ puñchitvā adhiṭṭhāsi. Tato paṭṭhāya majjaṃ nāma na
pivi. Imamatthaṃ sandhāya pamattohaṃ 1- mahārājāti imaṃ gāthamāha.
     Atha naṃ rājā kiṃ pana samma ārammaṇaṃ disvā nisneho
jātosīti pucchi. So taṃ kāraṇaṃ ācikkhanto imaṃ gāthamāha
     kitavāso nāmāhaṃ rājā,    putto paccekabodhi me
     pattaṃ bhinditvā cavito,      nisneho tassa kāraṇāti.
     Mahārāja pubbe ahaṃ bārāṇasiyaṃ kitavāso nāma rājā.
Tassa me putto vijāyi. Jātakāle lakkhaṇapāṭhakā taṃ disvā
mahārāja ayaṃ kumāro pānīyaṃ alabhitvā marissatīti āhaṃsu.
Duṭṭhakumārotissa nāmaṃ ahosi. So viññutaṃ patto uparajjaṃ
kāresi. Rājā kumāraṃ purato vā pacchato vā katvā vicari.
Pānīyaṃ alabhitvā maraṇabhayena cassa catūsu dvāresu antonagaresu
ca tattha tattha pokkharaṇiyo kāresi. Catukkādīsu maṇḍape
kārāpetvā pānīyacāṭiyo ṭhapāpesi. So ekadivasaṃ alaṅkatapaṭiyatto
pāto yeva uyyānaṃ gacchanto antarāmagge paccekabuddhaṃ
passi. Mahājanopi paccekabuddhaṃ disvā tameva vandati pasaṃsati
añjaliñcassa paggaṇhāti. So kumāro cintesi mādisena
saddhiṃ gacchantā imaṃ muṇḍakaṃ vandanti pasaṃsanti añjaliñcassa
paggaṇhantīti. So kupito hatthito oruyha paccekabuddhaṃ
upasaṅkamitvā laddhante samaṇa bhattanti vatvā āma kumārāti
@Footnote: 1 matto ahantipi.

---------------------------------------------------------------------------------------------
page259.
Vutte tassa hatthato pattaṃ gahetvā bhūmiyaṃ pātetvā saddhiṃ
bhattena madditvā pādappahārena cuṇṇavicuṇṇaṃ akāsi.
Paccekabuddho naṭṭho vatāyaṃ sattoti tassa mukhaṃ olokesi. Kumāro
ahaṃ samaṇa kitavāsarañño putto nāmena duṭṭhakumāro nāma, tvaṃ
me kuddho akkhīni ummīletvā olokento kiṃ karissasīti āha.
Paccekabuddho bhinnapatto 1- hutvā vehāsaṃ abbhuggantvā
uttarahimavante nandamūlakapabbhārameva gato. Kumārassāpi taṃ khaṇaññeva
pāpakammaṃ paripacci. So ḍayhāmīti samuggatasarīraḍāho tattheva
pati. Tattha tattheva yattakaṃ pānīyaṃ, tattakaṃ pānīyaṃ sabbaṃ chijji.
Mātikā sussiṃsu. Tattheva jīvitakkhayaṃ patvā avīcimhi nibbatti.
Rājā taṃ pavattiṃ sutvā puttasokena abhibhūto cintesi ayaṃ me
soko piyavatthuto uppajji, sace me sineho nābhavissa, soko
na uppajjissa, itodāni me paṭṭhāya saviññāṇake vā aviññāṇake
vā kismiñci vatthusmiṃ sineho nāma mā uppajjīti adhiṭṭhāsi.
Tato paṭṭhāya sineho nāma natthi. Taṃ sandhāya kitavāso
nāmāhanti gāthamāha. Tattha putto paccekabodhi me pattaṃ
bhinditvā cavitoti mama putto paccekabodhipattaṃ bhinditvā cavito.
Nisneho tassa kāraṇāti tadā uppannassa piyavatthussa kāraṇā
nisneho jātoti attho.
     Atha naṃ rājā kiṃ pana samma ārammaṇaṃ disvā nikkodho
@Footnote: 1 chinnabhattotipi.

---------------------------------------------------------------------------------------------
page260.
Jātosīti pucchi. So taṃ ācikkhanto imaṃ gāthamāha
     arako hutvā mettacittaṃ    satta vassāni bhāvayiṃ,
     satta kappe brahmaloke,   tasmā akkodhano ahanti.
     Tassattho ahaṃ mahārāja arako nāma tāpaso hutvā satta
vassāni mettacittaṃ bhāvetvā satta saṃvaṭṭavivaṭṭakappe brahmaloke
vasiṃ, svāhaṃ dīgharattaṃ mettābhāvanāya āciṇṇapariciṇṇatāya
akkodhano jātoti.
     Evaṃ chattapāṇinā attano catūsu aṅgesu kathitesu rājā
parisāya iṅgitasaññaṃ adāsi. Taṃ khaṇaññeva amaccā ca
brāhmaṇagahapatikādayo ca uṭṭhahitvā are lañcakhādaka duṭṭhacora tvaṃ
lañcaṃ alabhitvā paṇḍitaṃ māretukāmo jātoti kāḷakaṃ hatthapādesu
gahetvā rājanivesanā otaritvā gahitagahitehi pāsāṇamuggarehi
sīsaṃ bhinditvā jīvitakkhayaṃ pāpetvā pādesu gahetvā kaḍḍhantā
saṅkāraṭṭhānesu chaḍḍesuṃ. Tato paṭṭhāya rājā dhammena rajjaṃ
kārento yathākammaṃ gato.
     Satthā imaṃ dhammadesanaṃ āharitvā jātakaṃ samodhānesi. Tadā
kāḷako senāpati devadatto ahosi, chattapāṇikappako sāriputto,
dhammaddhajo pana ahamevāti.
                   Dhammaddhajajātakaṃ dasamaṃ.
                 Bīraṇatthambhakavaggo sattamo.
                     ------------

---------------------------------------------------------------------------------------------
page261.
                    8 Kāsāvavaggavaṇṇanā
                       --------
                     1 kāsāvajātakaṃ.
     Anikkasāvo kāsāvanti idaṃ satthā jetavane viharanto devadattaṃ
ārabbha kathesi. Vatthu pana rājagahe samuṭṭhitaṃ.
     Ekasmiṃ samaye dhammasenāpati pañcahi bhikkhusatehi saddhiṃ veḷuvane
viharati. Atha devadattopi attano anurūpāya dussīlaparisāya
parivuto gayāsīse viharati. Tasmiṃ samaye rājagahavāsino chandakaṃ
saṃharitvā dānaṃ sajjayiṃsu. Atheko vohāratthāya āgatavāṇijo
imaṃ sāṭakaṃ vissajjetvā mampi pattikaṃ karothāti mahagghaṃ gandhakāsāvaṃ
adāsi. Nāgarā mahādānaṃ pavattayiṃsu. Sabbaṃ chandakena
saṅkaḍḍhitaṃ kahāpaṇeheva niṭṭhāsi. So sāṭako atireko ahosi.
Mahājanā sannipatitvā ayaṃ gandhakāsāvasāṭako atireko, kassa naṃ
dussaṃ dassāma, kiṃ mayaṃ sāriputtassa dassāma udāhu devadattassāti
mantayiṃsu. Tattheke sāriputtattherassāti āhaṃsu. Apare
sāriputtatthero katipāhaṃ vasitvā yathāruciṃ pakkamissati, devadattatthero
pana nibaddhaṃ amhākaṃ nagarameva upanissāya viharati, maṅgalāvamaṅgalesu
ayameva amhākaṃ avassayo, devadattassa dassāmāti āhaṃsu.
Sambahulikaṃ kathentesupi devadattassa dassāmāti vattāro bahū ahesuṃ.

---------------------------------------------------------------------------------------------
page262.
Atha naṃ devadattassa adaṃsu. Devadatto tassa dussā chindāpetvā
ovaṭṭikaṃ sibbāpetvā rajāpetvā suvaṇṇapattavaṇṇaṃ 1- katvā
pārupi. Tasmiṃ kāle tiṃsamattā bhikkhū rājagahā sāvatthiṃ gantvā
satthāraṃ vanditvā katapaṭisanthārā taṃ pavattiṃ ārocetvā evaṃ bhante
devadatto attano ananucchavikaṃ arahattaddhajaṃ 2- pārupīti ārocesuṃ.
Satthā na bhikkhave devadatto idāneva attano ananurūpaṃ arahattaddhajaṃ
paridahati, pubbepi paridahati yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
himavantappadese hatthikule nibbattetvā vayappatto asītisahassa-
mattavāraṇaparivāro yūthapati hutvā araññāyatane vasata. Atheko
duggatamanusso bārāṇasiyaṃ viharanto dantakāravīthiyaṃ dantakāre
dantavalayādīni karonte disvā hatthidante labhitvā gaṇhissathāti
pucchi. Āma gaṇhissāmāti āhaṃsu. So sādhūti āvudhaṃ ādāya
kāsāyavatthavasano paccekabuddhavesaṃ gaṇhitvā paṭisīsakaṃ paṭimuñcitvā
hatthivīthiyaṃ ṭhatvā āvudhena hatthiṃ māretvā dante ādāya bārāṇasiyaṃ
vikkiṇanto jīvitaṃ kappesi. So aparabhāge bodhisattassa parivārahatthīnaṃ
sabbapacchimahatthiṃ māretuṃ ārabhi. Hatthino devasikaṃ hatthīsu
parihāyantesu kena nu kho kāraṇena hatthino parihāyantīti
bodhisattassa ārocesuṃ. Bodhisatto pariggaṇhanto paccekabuddhavesaṃ
@Footnote: 1 suvaṇṇapaṭavaṇṇantipi .  2 arahantaddhajantipi, arahaddhajantipi .pe.

---------------------------------------------------------------------------------------------
page263.
Gahetvā hatthivīthipariyante eko puriso tiṭṭhati, kacci nu kho
māreti, gaṇhissāmi nanti ekadivasaṃ hatthī purato katvā sayaṃ
pacchato ahosi. So bodhisattaṃ disvā āvudhaṃ ādāya pakkhandi.
Bodhisatto nivattitvā ṭhito bhūmiyaṃ pothetvā māressāmi nanti
soṇḍaṃ pasāretvā tena paridahitāni kāsāyāni disvā imaṃ
arahattaddhajaṃ mayā garukātuṃ vaṭṭatīti soṇḍaṃ paṭisaṃharitvā ambho
purisa na nu esa arahattaddhajo ananucchaviko tuyhaṃ, kasmā etaṃ
paridahasīti vatvā imā gāthā avoca
        anikkasāvo kāsāvaṃ      yo vatthaṃ paridahissati
        apeto damasaccena       na so kāsāvamarahati,
        yo ca vantakasāvassa      sīlesu susamāhito
        upeto damasaccena       sa ve kāsāvamarahatīti.
     Tattha anikkasāvoti kasāvo vuccati rāgo doso moho
makkho palāso issā macchariyaṃ māyā sātheyyaṃ thambho sārambho
māno atimāno mado pamādo sabbe akusalā dhammā sabbe
duccaritā sabbaṃ bhavagāmikammaṃ diyaḍḍhakilesasahassaṃ, eso kasāvo
nāma. So yassa puggalassa appahīno santānato nissito 1-
anikkhanto so anikkasāvo nāma. Kāsāvanti kāsāyarasapītaṃ
arahattaddhajabhūtaṃ. Yo vatthaṃ paridahissatīti yo evarūpo hutvā
evarūpaṃ vatthaṃ paridahessati nivāseti ceva pārupati ca. Apeto
@Footnote: 1 anissaṭṭhotipi.

---------------------------------------------------------------------------------------------
page264.
Damasaccenāti indriyadamasaṅkhātena damena nibbānasaṅkhātena ca
paramatthasaccena apeto parivajjito. Nissakkatthe vā karaṇavacanaṃ.
Etasmā damasaccā apetoti attho. Saccanti cettha catusaccampi
vattati yeva. Na so kāsāvamarahatīti so puggalo anikkasāvattā
arahattaddhajaṃ kāsāvaṃ na arahati, ananucchaviko etassa. Yo ca
vantakasāvassāti yo pana puggalo yathāvuttasseva kāsāvassa
vantattā vantakasāvo assa. Sīlesu susamāhitoti maggasīlesu
ceva phalasīlesu ca sammā āhito ānetvā ṭhapito viya tesu
patiṭṭhito. Tehi sīlehi samaṅgībhūtassetaṃ adhivacanaṃ. Upetoti
sampanno samannāgato. Damasaccenāti vuttappakārena damena ceva
saccena ca. Sa ve kāsāvamarahatīti eso evarūpo puggalo
imaṃ arahattaddhajaṃ kāsāvaṃ arahati.
     Evaṃ bodhisatto tassa purisassa imaṃ kāraṇaṃ kathetvā ito
paṭṭhāya mā idhāgacchasi, āgacchasi ce, jīvitante natthīti tajjetvā
palāpesi.
     Satthā imaṃ dhammadesanaṃ āharitvā jātkaṃ samodhānesi. Tadā
hatthimārakapuriso devadatto ahosi, yūthapati pana ahamevāti.
                    Kāsāvajātakaṃ paṭhamaṃ.
                       ---------

---------------------------------------------------------------------------------------------
page265.
                     2 Cullanandiyajātakaṃ
     idaṃ tadācariyavacoti idaṃ satthā veḷuvane viharanto devadattaṃ
ārabbha kathesi.
     Ekadivasaṃ hi bhikkhū dhammasabhāyaṃ kathaṃ samuṭṭhāpesuṃ āvuso
devadatto nāma kakkhaḷo pharuso sāhasiko sammāsambuddhe abhimāre
payojesi, silaṃ pavijjhi, nāḷāgiriṃ payojesi, khantimettānuddaya-
mattampissa tathāgate natthīti. Satthā āgantvā kāyanuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave idāneva pubbepi devadatto kakkhaḷo pharuso
nikkāruṇiko yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
himavantappadese nandiyo nāma vānaro ahosi. Kaniṭṭhabhātiko
panassa cullanandiyo nāma. Te ubhopi asītisahassavānaraparivārā
himavantappadese andhaṃ mātaraṃ paṭijaggantā vāsaṃ kappesuṃ. Te
mātaraṃ sayanagumbe ṭhapetvā araññaṃ pavisitvā madhurāni phalāni
labhitvā mātuyā pesenti. Āharaṇakā tassā na denti. Sā
khudāya pīḷitā aṭṭhicammāvasesā kīsā ahosi. Atha naṃ bodhisatto
āha mayaṃ amma tumhākaṃ madhuraphalāni pesema, tumhe kasmā
milāyathāti. Tāta nāhaṃ labhāmīti. Bodhisatto cintesi mayi

---------------------------------------------------------------------------------------------
page266.
Yūthaṃ pariharante mātā me nassissati, yūthaṃ pahāya mātaraṃ yeva
paṭijaggissāmīti. So cullanandiyaṃ pakkositvā tāta tvaṃ yūthaṃ
parihara, ahaṃ mātaraṃ paṭijaggissāmīti āha. So pana bhātika
mayhaṃ yūthapariharaṇena kammaṃ natthi, ahampi mātarameva paṭijaggissāmīti
āha. Iti te ubhopi  ekachandā hutvā yūthaṃ pahāya mātaraṃ
gahetvā himavantā oruyha paccante nigrodharukkhe vāsaṃ kappetvā
mātaraṃ paṭijaggiṃsu. Atheko bārāṇasivāsī brāhmaṇamāṇavo
takkasilāyaṃ disāpāmokkhassa ācariyassa santike sabbasippāni
uggaṇhitvā gamissāmīti ācariyaṃ āpucchi. Ācariyopi
aṅgavijjānubhāvena tassa kakkhaḷapharusasāhasikabhāvaṃ ñatvā tāta tvaṃ kakkhaḷo
pharuso sāhasiko, evarūpānaṃ pana na sabbakālaṃ ekasadisameva
ijjhati, mahāvināsaṃ mahādukkhaṃ passissasi, 1- tvaṃ mā kakkhaḷo hosi,
pacchānutāpakaraṃ kammaṃ mā karīti ovaditvā uyyojesi. So
ācariyaṃ vanditvā bārāṇasiṃ gantvā gharāvāsaṃ gahetvā aññehi
sippehi jīvitaṃ kappetuṃ asakkonto dhanukoṭiṃ nissāya jīvitaṃ kappessāmīti
luddakakammaṃ katvā jīvitaṃ kappessāmīti bārāṇasito nikkhamitvā
paccantagāmake vasanto dhanukalāpasannaddho araññaṃ pavisitvā nānāmige
māretvā maṃsavikkayena jīvitaṃ kappesi. So ekadivasaṃ araññe
kiñci alabhitvā āgacchanto aṅgaṇapariyante ṭhitaṃ nigrodharukkhaṃ
disvā api nāmettha kiñci bhaveyyāti nigrodharukkhābhimukho pāyāsi.
@Footnote: 1 passantītipi.

---------------------------------------------------------------------------------------------
page267.
Tasmiṃ khaṇe ubhopi te bhātaro mātaraṃ phalāni khādāpetvā purato
katvā viṭapantare nisinnā taṃ āgacchantaṃ disvā mātaraṃ no
disvāpi kiṃ karissatīti sākhantare nilīyiṃsu. Sopi kho sāhasikapuriso
rukkhamūlaṃ āgantvā taṃ tesaṃ mātaraṃ jarādubbalaṃ andhaṃ disvā
cintesi kiṃ me tucchahatthagamanena, imaṃ makkaṭiṃ vijjhitvā gahetvā
gamissāmīti. So tassā vijjhanatthāya dhanuṃ ākaḍḍhi. Taṃ
disvā bodhisatto tāta cullanandiya esa me puriso mātaraṃ
vijjhitukāmo ahamassā jīvitadānaṃ dassāmi, tvaṃ mamaccayena mātaraṃ
paṭijaggeyyāsīti vatvā sākhantarā nikkhamitvā bho puri mā
me mātaraṃ vijjhi, esā andhā jarādubbalā, ahamassā jīvitadānaṃ
demi, tvaṃ etaṃ amāretvā maṃ mārehīti tassa paṭiññaṃ gahetvā
gantvā sarassa āsannaṭṭhāne nisīdi. So nikkāruṇo bodhisattaṃ
vijjhitvā pātetvā mātarampissa vijjhituṃ puna dhanuṃ sannayhi. Taṃ disvā
cullanandiyo ayaṃ me mātaraṃ vijjhitukāmo, ekadivasampi kho me mātā
jīvamānā laddhajīvitā yeva nāma hoti, jīvitadānamassā dassāmīti
sākhantarā nikkhamitvā bho purisa mā me mātaraṃ vijjhi, ahamassā
jīvitadānaṃ dammi, tvaṃ maṃ vijjhitvā amhe dve bhātaro gahetvā
amhākaṃ mātuyā jīvitadānaṃ dehīti tassa paṭiññaṃ gahetvā sarassa
āsannaṭṭhāne nisīdi. So tampi vijjhitvā pātetvā ghare dārakānaṃ
bhavissatīti mātarampi tesaṃ vijjhitvā pātetvā tayopi kājenādāya
gehābhimukho pāyāsi. Athassa pāpapurisassa gehe asanī patitvā

---------------------------------------------------------------------------------------------
page268.
Bhariyañca dve ca dārake geheneva saddhiṃ jhāpesi, piṭṭhivaṃsathūṇatulāmattaṃ
avasissi. Atha naṃ gāmadvāre yeva eko puriso disvā taṃ
pavattiṃ ārocesi. So puttadārasokena abhibhūto tasmiṃ yeva ṭhāne
maṃsakājañca dhanukkalāpañca chaḍḍetvā vatthaṃ pahāya naggo bāhā
paggayha paridevamāno gantvā gharaṃ pāvisi. Athassa sā tulā
bhijjitvā sīse patitvā sīsaṃ bhindi. Paṭhavī vivaraṃ adāsi.
Avīcito jālā uṭṭhahi. So paṭhaviyā giliyamāno ācariyassa
ovādaṃ saritvā imaṃ vata kāraṇaṃ disvā pārāsariyabrāhmaṇo
mayhaṃ ovādamadāsīti paridevamāno imaṃ gāthadvayamāha
        idaṃ tadācariyavaco       pārāsariyo yadābravi
        mā su tvaṃ akari pāpaṃ    yaṃ tvaṃ pacchā katantape,
        yāni karoti puriso,     tāni attani passati,
        kalyāṇakārī kalyāṇaṃ     pāpakārī ca pāpakaṃ,
        yādisaṃ vapate bījaṃ       tādisaṃ harate phalanti.
     Tassattho yaṃ pārāsariyo brāhmaṇo abravi mā su tvaṃ
pāpaṃ akari, yaṃ kataṃ pacchā taññeva tappeyyāti, idaṃ taṃ ācariyassa
vacanaṃ, yāni kāyavacīmanodvārehi kammāni puriso karoti, tesaṃ
vipākaṃ paṭilabhanto tāni yeva attani passati, kalyāṇakammakārī
kalyāṇaphalamanubhoti, pāpakārī ca pāpakameva lāmakaṃ
aniṭṭhaphalamanubhoti. Lokasmimpi hi yādisaṃ vapate bījaṃ tādisaṃ harate
phalaṃ bījānurūpaṃ bījānucchavikameva phalaṃ harati gaṇhati anubhavatīti.

---------------------------------------------------------------------------------------------
page269.
     Iti so paridevantova paṭhaviṃ pavisitvā avīcimahāniraye
nibbatti.
     Satthā na bhikkhave idāneva devadatto kakkhaḷo pharuso, pubbepi
kakkhaḷo pharuso nikkāruṇiko yevāti vatvā imaṃ dhammadesanaṃ āharitvā
jātakaṃ samodhānesi. Tadā luddakapuriso devadatto ahosi,
disāpāmokkho ācariyo sāriputto, cullanandiyo ānando, mātā
mahāpajāpatī gotamī, mahānandiyo pana ahamevāti.
                   Cullanandiyajātakaṃ dutiyaṃ.
                       ---------
                      3 Puṭabhattajātakaṃ
     name namantassāti idaṃ satthā jetavane viharanto ekaṃ kuṭumbikaṃ
ārabbha kathesi.
     Sāvatthinagaravāsī kireko kuṭumbiko ekena jānapadakuṭumbikena
saddhiṃ vohāraṃ akāsi. So attano bhariyaṃ ādāya tassa dhāraṇakassa
santikaṃ agamāsi. Dhāraṇako dātuṃ na sakkomīti na kiñci adāsi.
Itaro kujjhitvā bhattaṃ abhuñjitvāva nikkhami. Atha naṃ antarāmagge
chātajjhattaṃ disvā maggapaṭipannā purisā bhariyāyapi datvā
bhuñjāhīti bhattapuṭaṃ adaṃsu. So taṃ gahetvā tassā adātukāmo
hutvā bhadde idaṃ corānaṃ tiṭṭhanaṭṭhānaṃ, tvaṃ purato yāhīti taṃ
uyyojetvā sabbaṃ bhattaṃ bhuñjitvā tucchapuṭaṃ dassetvā bhadde

---------------------------------------------------------------------------------------------
page270.
Abhattakatucchapuṭaṃ adaṃsūti āha. Sā tena ekena bhuttabhāvaṃ ñatvā
domanassappattā ahosi. Te ubhopi jetavanapiṭṭhivihārena gacchantā
pānīyaṃ pivissāmāti jetavanaṃ pavisiṃsu. Satthāpi tesaññeva āgamanaṃ
olokento  migaṃ gahetvā ṭhitaluddako viya gandhakuṭicchāyāya nisīdi.
Te satthāraṃ disvā upasaṅkamitvā vanditvā nisīdiṃsu. Satthā tehi
saddhiṃ paṭisanthāraṃ katvā kiṃ upāsike ayaṃ te bhattā hitakāmo
sasnehoti pucchi. Bhante ahaṃ etassa sasnehā, ayaṃ pana mayhaṃ
nisneho, tiṭṭhantu aññe divasā, ajjevesantarāmagge puṭabhattaṃ
labhitvā mayhaṃ adatvā attanāva bhuñjatīti. Upāsike niccākālampi
tvaṃ etassa hitakāmā sasnehā, ayaṃ nisnehova, yadā pana
paṇḍite nissāya tava guṇe jānāti, tadā sabbissariyaṃ niyyādetīti
vatvā tāya yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
amaccakule nibbattitvā vayappatto tassa atthadhammānusāsako ahosi.
Atha naṃ rājā padubbheyyāpi me ayanti attano puttaṃ āsaṅkanto
nīhari. So attano bhariyaṃ gahetvā nagarā nikkhamma ekasmiṃ
kāsikagāme vāsaṃ kappesi. So aparabhāge pitu kālakatabhāvaṃ sutvā
kulasantakaṃ rajjaṃ gaṇhissāmīti bārāṇasiṃ paccāgacchanto antarāmagge
bhariyāyapi datvā bhuñjāhīti puṭabhattaṃ labhitvā tassā adatvā
sayameva bhuñji. Sā kakkhaḷo vatāyaṃ purisoti domanassappattā
ahosi. So bārāṇasiyaṃ rajjaṃ gahetvā taṃ aggamahesiṭṭhāne

---------------------------------------------------------------------------------------------
page271.
Ṭhapetvā ettakameva etissā alanti na aññaṃ sakkāraṃ vā
sammānaṃ vā karoti, kathaṃ yāpesītipi naṃ na pucchati. Bodhisatto
cintesi ayaṃ devī rañño bahuppakārā sasnehā, rājā panetaṃ
kismiñci na maññati, sakkārasammānamassā kāressāmīti taṃ
upasaṅkamitvā upacāraṃ katvā ekamantaṃ ṭhatvā kintātāti vutte kathaṃ
samuṭṭhāpetuṃ mayaṃ devi tumhe upaṭṭhahāma, kiṃ nāma mahallakānaṃ
mātāpitūnaṃ vatthakkhaṇḍaṃ vā bhattapiṇḍaṃ vā dātuṃ na vaṭṭatīti āha.
Tāta ahaṃ attanāpi kiñci na labhāmi, tumhākaṃ kiṃ dassāmi, nanu
labhanakāle adāsiṃ, idāni pana me rājā na kiñci deti,  tiṭṭhatu
aññaṃ dānaṃ, rajjaṃ gaṇhituṃ āgacchanto antarāmagge bhattapuṭaṃ
labhitvā bhattamattampi me adatvā attanāva bhuñjīti. Kiṃ pana
amma rañño santike evaṃ kathetuṃ sakkhissathāti. Sakkhissāmi
tātāti. Tena hi ajjeva mama rañño santike ṭhitakāle mayi
pucchante evaṃ kathetha, ajjeva vo guṇaṃ jānāpessāmīti. Evaṃ
vatvā bodhisatto purimataraṃ gantvā rañño santike aṭṭhāsi.
Sāpi gantvā rañño santike aṭṭhāsi. Atha naṃ bodhisatto amma
tumhe ativiya kakkhaḷā, kinnāma pitūnaṃ vatthakkhaṇḍaṃ vā
bhattapiṇḍamattaṃ vā dātuṃ na vaṭṭatīti. Tāta ahameva rañño santikā
kiñci na labhāmi, tumhākaṃ kiṃ dassāmīti. Nanu aggamahesiṭṭhānaṃ
vo laddhanti. Tāta kismiñci sammāne asati aggamahesiṭṭhānaṃ
kiṃ karissati, idāni me tumhākaṃ rājā kiṃ dassati, so antarāmagge

---------------------------------------------------------------------------------------------
page272.
Bhattapuṭaṃ labhitvā tato kiñci adatvā sayameva bhuñjīti. Bodhisatto
evaṃ kira mahārājāti pucchi. Rājā adhivāsesi. Bodhisatto tassa
adhivāsanaṃ viditvā tena hi amma rañño appiyakālato paṭṭhāya
kiṃ tumhākaṃ idha vāsena, lokasmiṃ hi appiyasampayogova dukkho,
tumhākaṃ idha vāse sati rañño appiyasampayogo dukkhaṃ bhavissati,
ime sattā nāma bhajantaṃ bhajanti, abhajantaṃ abhajanabhāvaṃ ñatvā
aññattha gantabbaṃ, mahanto hi lokasannivāsoti vatvā imā gāthā
avoca
                name namantassa, bhaje bhajantaṃ,
                kiccānukubbassa kareyya kiccaṃ,
                nānatthakāmassa kareyya atthaṃ,
                asambhajantampi na sambhajeyya.
                Caje cajantaṃ, vanathaṃ na kayirā,
                apetacittena na sambhajeyya,
                dijo dumaṃ khīṇaphalaṃva ñatvā
                aññaṃ samekkheyya, mahā hi lokoti.
     Tattha name namantassa bhaje bhajantanti yo attano namati
tasseva paṭinameyya, yo ca bhajati taññeva bhajeyya. Kiccānukubbassa
kareyya kiccanti attano uppannaṃ kiccaṃ anukubbantasseva tassāpi
uppannakiccaṃ paṭikareyya. Caje cajantaṃ, vanathaṃ na kayirāti attānaṃ
jahantaṃ jahetheva, kiñci tasmiṃ taṇhāsaṅkhātaṃ vanathaṃ na kareyya.

---------------------------------------------------------------------------------------------
page273.
Apetacittenāti vigatacittena vipallaṭṭhacittena. Na sambhajeyyāti
tathārūpena saddhiṃ na samāgaccheyya. Dijo dumanti yathā sakuṇo
pubbe phalitampi rukkhaṃ phale khīṇe khīṇaphalo ayanti ñatvā taṃ chaḍḍetvā
aññaṃ samekkhati pariyesati evaṃ aññaṃ samekkheyya, mahā hi esa
loko, avassaṃ tumhesu sasnehaṃ ekaṃ purisaṃ labhissathāti.
     Taṃ sutvā bārāṇasirājā deviyā sabbissariyaṃ adāsi. Tato
paṭṭhāya samaggā sammodamānā vasiṃsu.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne dve jāyapatikā sotāpattiphale
patiṭṭhahiṃsu. Tadā jāyapatikā imeva dve jāyapatikā ahesuṃ,
paṇḍitāmacco pana ahamevāti.
                    Puṭabhattajātakaṃ tatiyaṃ.
                        -------
                      4 Kumbhīlajātakaṃ
     yassete caturo dhammāti idaṃ satthā veḷuvane viharanto devadattaṃ
ārabbha kathesi.
         Yassete caturo dhammā     guṇā paramabhaddakā
         saccaṃ dhammo dhiti cāgo     diṭṭhaṃ so ativattati
         yassa te ca na vijjanti     guṇā paramabhaddakā
         saccaṃ dhammo dhiti cāgo     diṭṭhaṃ so nātivattatīti.

---------------------------------------------------------------------------------------------
page274.
     Tattha guṇā paramabhaddakāti yassete bhaddakā cattāro rāsaṭṭhena
piṇḍaṭṭhena guṇā na vijjanti so paccāmittaṃ atikkamituṃ na
sakkotīti. Sesamettha sabbaṃ heṭṭhā kumbhīlajātake vuttanayameva saddhiṃ
samodhānenāti.
                    Kumbhīlajātakaṃ catutthaṃ.
                       --------
                     5 Khantivaṇṇanajātakaṃ
     atthi me puriso devāti idaṃ satthā jetavane viharanto
kosalarājānaṃ ārabbha kathesi.
     Tassa kireko bahuppakāro amacco antepure padussi. Rājā
upakārako meti ñatvāpi adhivāsetvā satthu ārocesi. Satthā
purāṇakarājānopi mahārāja evaṃ adhivāsesuṃ yevāti vatvā tena
yācito atītaṃ āhari.
     Atīte bārāṇasiyaṃ brahmadatte rajjaṃ kārente eko amacco
tassa antepure padussi. Amaccassāpi sevako tassa gehe padussi.
So tassa aparādhaṃ adhivāsetuṃ asakkonto taṃ ādāya rañño santikaṃ
gantvā deva eko me upaṭṭhāko sabbakiccakārako, so mayhaṃ
gehe padussi, tassa kiṃ kātuṃ vaṭṭatīti pucchanto paṭhamaṃ gāthamāha
        atthi me puriso deva     sabbakiccesu byāvaṭo,
        tassa cekoparādhatthi,     tattha tvaṃ kinti maññasīti.

---------------------------------------------------------------------------------------------
page275.
     Tattha tassa cekoparādhatthīti tassa ca purisassa eko aparādho
atthi. Tattha tvaṃ kinti maññasīti tattha tassa purisassa aparādhe
tvaṃ kiṃ kātabbanti maññasi, yathā te cittaṃ upajjati tadanurūpamassa
daṇḍaṃ panehīti dīpeti.
      Taṃ sutvā rājā dutiyaṃ gāthamāha
         amhākaṃ atthi puriso     ediso idha vijjati,
         dullabho aṅgasampanno,   khanti asmāka ruccatīti.
     Tassattho amhākampi rājūnaṃ sataṃ ediso bahuppakāro agāre
dussanakapuriso atthi. So ca kho idha vijjati idānipi idheva
saṃvijjati, mayaṃ rājānopi samānā tassa bahuppakārataṃ sandhāya
adhivāsema, tuyhaṃ pana araññopi sato adhivāsanabhāro 1- jāto.
Aṅgasampannoti sabbaguṇakoṭṭhāsehi samannāgato puriso nāma dullabho, tena
kāraṇena amhākaṃ evarūpesu ṭhānesu adhivāsanakhanti yeva ruccatīti.
     Amacco attānaṃ sandhāya rañño 2- vuttabhāvaṃ ñatvā tato
paṭṭhāya antepure padussituṃ na visahi. Sopissa sevako rañño
ārocitabhāvaṃ ñatvā tato paṭṭhāya taṃ kammaṃ kātuṃ na visahi.
     Satthā imaṃ dhammadesanaṃ āharitvā jātakaṃ samodhānesi. Tadā
ahameva bārāṇasirājā ahosinti. Sopi amacco rañño satthu
kathitabhāvaṃ ñatvā tato paṭṭhāya taṃ kammaṃ kātuṃ nāsakkhīti.
                  Khantivaṇṇanajātakaṃ pañcamaṃ.
@Footnote: 1 adhivāsanaṃ bhārotipi   2 raññātipi.

---------------------------------------------------------------------------------------------
page276.
                      6 Kosiyajātakaṃ
     kāle nikkhamanā sādhūti idaṃ satthā jetavane viharanto
kosalarājānaṃ ārabbha kathesi.
     Sokalarājā paccantaṃ vūpasamanatthāya akāle nikkhami. Vatthu
heṭṭhā vuttanayameva. Satthā pana atītaṃ āharitvā āha. Mahārāja
     atīte bārāṇasirājā akāle nikkhamitvā uyyāne khandhāvāraṃ
nivāsesi. Tasmiṃ kāle eko ulūkasakuṇo veḷugumbaṃ pavisitvā
nilīyi. Kākasenā āgantvā nikkhamantameva taṃ gaṇhissāmāti
parivāresuṃ. So suriyatthagamanaṃ anoloketvāva akālasseva
nikkhamitvā palāyituṃ ārabhi. Atha naṃ kākā parivāretvā tuṇḍehi
koṭṭetvā paripātesuṃ. Rājā bodhisattaṃ āmantetvā kiṃ nu kho
paṇḍita ime kākā kosiyaṃ paripātentīti pucchi. Bodhisatto
akāle mahārāja attano vasanaṭṭhānā nikkhamantā evarūpaṃ dukkhaṃ
paṭilabhanti yeva, tasmā akāle attano vasanaṭṭhānā nikkhamituṃ na
vaṭṭatīti imamatthaṃ pakāsento imaṃ gāthādvayamāha
      kāle nikkhamanā sādhu,    nākāle sādhu nikkhamo,
      akālena hi nikkhamma      ekakampi bahujjano
      na kiñci atthaṃ jāteti 1-  dhaṃkasenāva kosiyaṃ.
@Footnote: 1 jānetītipi.

---------------------------------------------------------------------------------------------
page277.
      Dhīro vidhividhānaññū        paresaṃ vivarānugū
      sabbāmitte vasīkatvā     kosiyova sukhī siyāti.
     Tattha kāle nikkhamanā sādhūti mahārāja nikkhamanā nāma nikkhamanaṃ
vā parakkamanaṃ vā yuttamattakāle sādhu nākāle sādhu nikkhamoti akāle
pana attano vasanaṭṭhānato aññattha gantuṃ nikkhamanaṃ vā parakkamanaṃ
vā na sādhu. Akālena hīti ādīsu catūsu padesu paṭhamapadena saddhiṃ
tatiyaṃ dutiyena catutthaṃ yojetvā evaṃ attho veditabbo, attano
vasanaṭṭhānato hi koci puriso akāle nikkhamitvā vā parakkamitvā
vā na kiñci atthaṃ jāteti attano appamattakampi vuḍḍhiṃ
uppādetuṃ na sakkoti. Atha kho ekakampi bahujjano bahupi so
paccatthikajano ekaṃ akāle nikkhamantaṃ vā parakkamantaṃ vā ekakaṃ
samparivāretvā mahāvināsaṃ pāpeti. Tatrāyaṃ upamā, dhaṃkasenā va
kosiyanti yathā ayaṃ dhaṃkasenā imaṃ akāle nikkhamantañca parakkamantañca
kosiyaṃ tuṇḍehi vitudantā mahāvināsaṃ pāpeti, tathā.
Tasmā tiracchānagate ādiṃ katvā kenaci akāle attano vasanaṭṭhānato
na nikkhamitabbaṃ na parakkamitabbanti. Dutiyagāthāya dhīroti paṇḍito.
Vidhīti porāṇakapaṇḍitehi ṭhapitapaveṇi. Vidhānanti koṭṭhāso vā
saṃvidahanaṃ vā. Vivarānugūti vivaraṃ anugacchanto jānanto.
Sabbāmitteti sabbe amitte. Vasīkatvāti attano vase katvā.
Kosiyovāti imamhā bālakosiyā añño paṇḍitakosiyo viya.
Idaṃ vuttaṃ hoti yo ca kho paṇḍito imasmiṃ kāle nikkhamitabbaṃ

---------------------------------------------------------------------------------------------
page278.
Parakkamitabbaṃ imasmiṃ kāle na nikkhamitabbaṃ na parakkamitabbanti
porāṇapaṇḍitehi ṭhapitassa paveṇisaṅkhātassa vidhino koṭṭhāsasaṅkhātaṃ
vidhānaṃ tassa vā vidhino vidhānaṃ saṃvidahanaṃ anuṭṭhānaṃ jānāti. So
vidhividhānaññū paresaṃ attano paccāmittānaṃ vivaraṃ ñatvā yathā nāma
paṇḍito kosiyo rattisaṅkhātena attano kālena nikkhamitvā ca
parakkamitvā ca tattha tattha sayitānaññeva kākānaṃ sīsāni chindamāno
te sabbe amitte vasīkatvā sukhī siyā evaṃ dhīropi kāle
nikkhamitvā parakkamitvā attano paccāmitte vasīkatvā sukhī niddukkho
bhaveyyāti.
     Rājā bodhisattassa vacanaṃ sutvā nivatti.
     Satthā imaṃ dhammadesanaṃ āharitvā jātakaṃ samodhānesi. Tadā
rājā ānando ahosi, paṇḍitāmacco pana ahamevāti.
                    Kosiyjātakaṃ chaṭṭhaṃ.
                       --------
                      7 Gūthapāṇajātakaṃ
     sūro sūrena saṅgammāti idaṃ sattā jetavane viharanto
aññataraṃ bhikkhuṃ ārabbha kathesi.
     Tasmiṃ kira kāle jetavanato gāvutaddhayojanamatte 1- eko
nigamagāmo ahosi. Tattha bahūni salākabhattapakkhikabhattāni atthi.
@Footnote: 1 gāvutadviyojanamattetipi.

---------------------------------------------------------------------------------------------
page279.
Tattheko pañhapucchako koṇḍo vasati. So salākabhattapakkhikabhattānaṃ
atthāya gate daharabhikkhū ca sāmaṇere ca ke pivanti,
ke khādanti, ke bhuñjantīti pañhaṃ pucchitvā kathetuṃ asakkonte
lajjāpesi. Te tassa koṇḍassa bhayena salākabhattapakkhikabhattatthāya
taṃ gāmaṃ na gacchanti. Athekadivasaṃ ekopi bhikkhu salākaggaṃ gantvā
bhante asukagāme salākabhattaṃ vā pakkhikabhattaṃ vā atthīti pucchitvā
atthāvuso, tattha paneko koṇḍo pañhaṃ pucchati, kathetuṃ asakkonte
akkosati paribhāsati, tassa bhayena keci gantuṃ na sakkontīti vutte
bhante tattha bhattāni mayhaṃ pāpetha, ahantaṃ dametvā nibbisevanaṃ
katvā tato paṭṭhāya amhe disvā palāyanakaṃ karissāmīti āha.
Bhikkhū sādhūti sampaṭicchitvā tassa tattha bhattāni pāpesuṃ.
So tattha gantvā gāmadvāre cīvaraṃ pārupi. Taṃ disvā koṇḍo
caṇḍameṇḍako viya vegena upagantvā pañhaṃ me samaṇa kathehīti
āha. Upāsaka gāme caritvā yāguṃ ādāya āsanasālantāva
āgantuṃ me dehīti. So yāguṃ ādāya āsanasālaṃ āgatepi
tasmiṃ tatheva āha. Sopi taṃ yāguṃ tāva me pātuṃ dehi, āsanasālaṃ
sammajjituṃ dehi, salākabhattaṃ tāva me āharituṃ dehīti vatvā
salākabhattaṃ āharitvā tameva pattaṃ gāhāpetvā ehi, pañhaṃ te
kathessāmīti bahigāmaṃ netvā cīvaraṃ saṃharitvā aṅse ṭhapetvā tassa
hatthato pattaṃ gahetvā aṭṭhāsi. Tatthāpi naṃ so samaṇa pañhaṃ
me kathehīti āha. Atha naṃ kathemi te pañhanti ekappahāreneva

---------------------------------------------------------------------------------------------
page280.
Pātetvā aṭṭhīni sañcuṇṇanto viya pothetvā gūthaṃ mukhe pakkhipitvā
itodāni paṭṭhāya imaṃ gāmaṃ āgatabhikkhuṃ kiñci pañhaṃ pucchitakāle
jānissāmīti santajjetvā pakkāmi. So tato paṭṭhāya bhikkhuṃ
disvā palāyati. Aparabhāge tassa bhikkhuno sā kiriyā bhikkhusaṅghe
pākaṭā jātā. Athekadivasaṃ bhikkhū dhammasabhāyaṃ kathaṃ samuṭṭhāpesuṃ
āvuso asukabhikkhu kira koṇḍassa mukhe gūthaṃ pakkhipitvā gatoti.
Satthā āgantvā kāyanuttha bhikkhave etarahi kathāya sannisinnāti
pucchitvā imāya nāmāti vutte na bhikkhave so bhikkhu idāneva
taṃ mīḷhena āsādesi, pubbepi āsādesi yevāti vatvā atītaṃ
āhari.
     Atīte aṅgamagadhavāsino aññamaññassa raṭṭhaṃ gacchantā
ekadivasaṃ dvinnaṃ raṭṭhānaṃ sīmantare ekaṃ gharaṃ nissāya vasitvā
suraṃ pivitvā macchamaṃsaṃ khāditvā pātova yānāni yojetvā
pakkamiṃsu. Tesaṃ gatakāle eko gūthakhādakapāṇako gūthagandhena
āgantvā tesaṃ nisinnaṭṭhāne chaḍḍitasuraṃ disvā pānīyaṃ pipāsāya
pivitvā matto hutvā gūthapuñjaṃ abhiruhi. Allagūthaṃ tasmiṃ āruḷhe
thokaṃ onami. So paṭhavī maṃ dhāretuṃ na sakkotīti viravati.
Tasmiññeva khaṇe eko mattavāraṇo taṃ padesaṃ patvā gūthagandhaṃ
ghāyitvā jigucchanto paṭikkami. So taṃ disvā esa mama bhayena
palāyīti saññī hutvā iminā me saddhiṃ saṅgāmaṃ kātuṃ vaṭṭatīti taṃ
avhayanto paṭhamaṃ gāthamāha

---------------------------------------------------------------------------------------------
page281.
        Sūro sūrena saṅgamma      vikkantena pahārinā
        ehi nāga nivattassu,     kinnu bhīto palāyasi,
        passantu aṅgamagadhā       mamaṃ tuyhañca vikkamanti.
     Tassattho tvaṃ sūro mayā sūrena saddhiṃ samāgantvā viriyavikkamena
vikkantena pahāradānasamatthatāya pahārinā kiṃkāraṇā asaṅgāmatthāya
gacchasi, nanu nāma ekasampahāro dātabbo siyā, tasmā
ehi nāga nivattassu, ettakeneva maraṇabhayatajjito hutvā kinnu
bhīto palāyasi, ime imaṃ sīmantaraṃ katvā vasantā passantu
aṅgamagadhā mama tuyhañca vikkamaṃ ubhinnampi amhākaṃ parakkamaṃ
passantūti. So hatthī uccāretvā tassa vacanaṃ sutvā nivattitvā
tassa santikaṃ gantvā taṃ apasādento dutiyaṃ gāthamāha
        na taṃ pādā vadhissāmi    na dantena na soṇḍiyā,
        mīḷhena taṃ vadhissāmi,    pūti haññatu pūtināti.
     Tassattho na taṃ pādādīhi vadhissāmi, tuyhaṃ pana anucchavikena
mīḷhena taṃ vadhissāmīti evañca pana vatvā pūtigūthapāṇako pūtinā
va haññatūti.
     Tassa matthake mahantaṃ laṇḍaṃ pātetvā udakaṃ vissajjetvā
tattheva taṃ jīvitakkhayaṃ pāpetvā koñcanādaṃ nadanto araññameva
pāvisi.
     Satthā imaṃ dhammadesanaṃ āharitvā jātakaṃ samodhānesi. Tadā

---------------------------------------------------------------------------------------------
page282.
Gūthapāṇako koṇḍo ahosi, vāraṇo so bhikkhu, taṃ kāraṇaṃ paccakkhato
disvā tasmiṃ vanasaṇḍe nibbattadevatā pana ahamevāti.
                   Gūthapāṇakajātakaṃ sattamaṃ.
                      -----------
                      8 Kāmanītajātakaṃ
     tayo girinti idaṃ satthā jetavane viharanto kāmanītabrāhmaṇaṃ
nāma ārabbha kathesi.
     Vatthu paccuppannañca atītañca dvādasanipāte kāmajātake
āvibhavissati.
     Tesu pana dvīsu rājaputtesu jeṭṭhako āgantvā bārāṇasiyaṃ
rājā ahosi. Kaniṭṭho uparājā. Tesu rājā vatthukāmakilesakāmesu
atitto dhanalolo 1- ahosi. Tadā bodhisatto sakko devarājā
hutvā jambudīpaṃ olokento tassa rañño dvīsupi kāmesu atittabhāvaṃ
ñatvā imaṃ rājānaṃ niggahetvā lajjāpessāmīti brāhmaṇamāṇavakavaṇṇena
āgantvā rājānaṃ passi. Raññā ca kenatthena
āgatosi māṇavāti vutte ahaṃ mahārāja tīṇi nagarāni passāmi
khemāni subhikkhāni pahūtahatthiassarathapattihiraññasuvaṇṇālaṅkārabharitāni,
sakkā pana tāni appakeneva balena gaṇhituṃ, ahante tāni gahetvā
dātuṃ āgatoti āha. Kadā gacchāma māṇavāti vutte sve
@Footnote: 1 dhanalobhotipi.

---------------------------------------------------------------------------------------------
page283.
Mahārājāti. Tena hi gacchāma, pātova āgaccheyyāsīti. Sādhu
mahārāja, vegena balaṃ sajjehīti vatvā sakko sakaṭṭhānameva gato.
Rājā punadivase bheriñcārāpetvā balasajjaṃ kārāpetvā amacce
pakkositvā hiyyo eko brāhmaṇamāṇavo uttarapañcāle
indapatte kekaketi imesu tīsu nagaresu rajjaṃ gahetvā dassāmīti
āha, ahaṃ taṃ māṇavaṃ ādāya tīsu nagaresu rajjaṃ gaṇhissāmi,
vegena taṃ pakkosathāti. Katthassa deva nivāso dāpitoti. Na
me tassa nivāsagehaṃ dāpitanti. Nivāsaparibbayo 1- pana dinnoti.
Sopi na dinnoti. Atha kahaṃ gamissāmāti 2-. Nagaravīthīsu
olokethāti. Te olokentā adisvā na passāma mahārājāti
āhaṃsu. Rañño māṇavaṃ apassantassa evaṃ mahantā issariyā
parihīnomhītī mahāsoko udapādi, hadayavatthu uṇhaṃ ahosi,
vatthulohitaṃ kuppi, lohitapakkhandikā udapādi. Vejjāpi tikicchituṃ
nāsakkhiṃsu. Tato tīhacatūhaccayena sakko āvajjamāno tassa taṃ
ābādhaṃ ñatvā tikicchissāmi nanti brāhmaṇavaṇṇena āgantvā
dvāre ṭhatvā vejjo brāhmaṇo tumhākaṃ tikicchanatthāya āgatoti
ārocāpesi. Rājā taṃ sutvā mahantamahantā rājavejjā maṃ
tikicchituṃ nāsakkhiṃsu, paribbayamassa 3- dāpetvā uyyojethāti āha.
Sakko taṃ sutvā mayhaṃ neva nivāsanaparibbayena 4- attho, vejjalābhampi
@Footnote: 1 nivāpapariccayotipi .  2 taṃ passissāmātītipi .  3 pariccayamassātipi.
@4 nivāpena pariccayenātipi.

---------------------------------------------------------------------------------------------
page284.
Na gaṇhissāmi, tikicchissāmi naṃ, 1- rājā maṃ passatūti āha.
Rājā taṃ sutvā tena hi āgacchatūti āha. Sakko pavisitvā
jayāpetvā ekamantaṃ aṭṭhāsi. Rājā tvaṃ maṃ tikicchissasīti
āha. Āma devāti. Tena hi tikicchassūti āha. Sādhu
mahārāja, byādhino me lakkhaṇaṃ kathetha, kena kāraṇena uppanno,
kiṃ khāditaṃ vā pītaṃ vā nissāya udāhu diṭṭhaṃ vā sutaṃ vāti.
Tāta mayhaṃ byādhi sutaṃ nissāya uppannoti. Kinte sutanti.
Tāta eko māṇavo āgantvā mayhaṃ tīsu nagaresu rajjaṃ gaṇhitvā
dassāmīti āha, ahaṃ tassa nivāsanaṭṭhānaṃ vā nivāsaparibbayaṃ vā
na dāpesiṃ, so mayhaṃ kujjhitvā aññassa rañño santikaṃ gato
bhavissati, atha me evaṃ mahantā nāma issariyā parihīnomhīti
cintentassa ayaṃ byādhi uppanno, sace sakkosi tvaṃ, me kāmacittaṃ
nissāya uppannaṃ byādhiṃ tikicchāhīti etamatthaṃ pakāsento paṭhamaṃ
gāthamāha
                 tayo giriṃ antaraṃ kāmayāmi
                 pañcālo 2- kuruyo kekake ca,
                 tatuttariṃ brāhmaṇa kāmayāmi,
                 tikiccha maṃ brāhmaṇa kāmanītanti.
     Tattha tayo girinti tayo girī. Ayameva vā pāṭho. Yathā
ca sudassanagirino dvāraṃ hetaṃ pakāsatīti ettha sudassanadevanagaraṃ
@Footnote: 1 panātipi .  2 pañcālātipi.

---------------------------------------------------------------------------------------------
page285.
Yujjhitvā duggaṇhatāya duccalanatāya sudassanagirīti vuttaṃ evamidhāpi
tīṇi nagarāni tayo girinti adhippetāni, tasmā ayamettha attho.
Tīṇi pana nagarāni tesañca antaraṃ tividhampi raṭṭhaṃ kāmayāmi.
Pañcālo kuruyo kekake cāti imāni tesaṃ raṭṭhānaṃ nāmāni tesu
pañcālo uttarapañcālo. Tattha kapilaṃ nāma nagaraṃ. Kuruyoti
kururaṭṭhaṃ. Tattha indapattaṃ nāma nagaraṃ. Kekake cāti paccatte
upayogavacanaṃ. Tena kekakaraṭṭhaṃ dasseti. Tattha kekakarājadhānī
yeva nagaraṃ. Tatuttarinti taṃ ahaṃ ito paṭiladdhā bārāṇasirajjā
tatuttariṃ tividhaṃ rajjaṃ kāmayāmi. Tikiccha maṃ brāhmaṇa kāmanītanti
imehi vatthukāmehi ca kilesakāmehi ca nītaṃ hataṃ pahataṃ sace sakkosi
tikiccha maṃ brāhmaṇāti.
     Atha naṃ sakko mahārāja tvaṃ mūlosadhādīhi atekiccho
ñāṇosadheneva tikicchitabboti vatvā dutiyaṃ gāthamāha
              kaṇhāhi daṭṭhassa karonti heke
              amanussaviṭṭhassa 1- karonti paṇḍitā,
              na kāmanītassa karoti koci,
              okkantasukkassa hi kā tikicchāti.
     Tattha kaṇhāhi daṭṭhassa karonti heketi ekacce hi tikicchakā
ghoravisena kāḷasappena daṭṭhassa mantehi ceva osadhehi ca tikicchaṃ
karonti. Amanussaviṭṭhassa karonti paṇḍitāti apare paṇḍitā
@Footnote: 1 amanussavaddhassātipi .pe.

---------------------------------------------------------------------------------------------
page286.
Bhūtavejjā bhūtayakkhādīhi amanussehi viṭṭhassa gahitassa abhibhūtassa
balikammaparittakaraṇaosadhaparibhāvitādīhi tikicchaṃ karonti. Na
kāmanītassa karoti kocīti kāmehi pana nītassa kāmavasikassa puggalassa
aññatra paṇḍitehi na añño koci tikicchaṃ karoti, karontopi
kātuṃ samattho nāma natthi. Kiṃkāraṇā. Okkantasukkassa hi
kā tikicchāti okkantassa avakkantassa sukkassa kusaladhammassa
mariyādaṃ atikkantassa akusaladhamme patiṭṭhitassa puggalassa
mantosadhādīhi kā nāma tikicchā na sakkā etehi tikicchitunti.
     Itissa mahāsatto imaṃ kāraṇaṃ dassetvā uttariṃ evamāha
mahārāja sace tvaṃ tāni tīṇi rajjāni lacchasi, api nu kho imesu
catūsu nagaresu rajjaṃ kārento ekappahāreneva cattāri sāṭakayugāni
paridaheyyāsi, catūsu suvaṇṇapātīsu bhuñjeyyāsi catūsu sirisayanesu
sayeyyāsi, mahārāja taṇhāvasikena nāma bhavituṃ na vaṭṭati,
taṇhā nāmesā vipattimūlā, sā vaḍḍhamānā yo taṃ vaḍḍheti,
taṃ puggalaṃ aṭṭhasu mahānirayesu soḷasasu ussadanirayesu nānappakārappabhedesu
ca avasesaapāyesu khipatīti. Evaṃ rājānaṃ nirayādibhayena
tajjetvā mahāsatto dhammaṃ desesi. Rājāpissa dhammaṃ sutvā
vigatasoko hutvā tāvadeva nibyādhitaṃ pāpuṇi. Sakkopissa
ovādaṃ datvā sīlesu patiṭṭhāpetvā devalokameva gato. Sopi
tato paṭṭhāya dānādīni puññāni katvā yathā kammaṃ gato.

---------------------------------------------------------------------------------------------
page287.
     Satthā imaṃ dhammadesanaṃ āharitvā jātakaṃ samodhānesi tadā
rājā kāmanītabrāhmaṇo ahosi, sakko pana ahamevāti.
                   Kāmanītajātakaṃ aṭṭhamaṃ.
                      ----------
                      9 Palāyijātakaṃ
     gajaggameghebhīti idaṃ satthā jetavane viharanto palāyiparibbājakaṃ
ārabbha kathesi.
     So kira vādatthāya sakalajambudīpaṃ vicaritvā kiñci paṭivādaṃ
alabhitvā anupubbena sāvatthiṃ patvā atthi nu kho koci mayā
saddhiṃ vādaṃ kātuṃ samatthoti manusse pucchi. Manussā tādisānaṃ
sahassenapi saddhiṃ vādaṃ kātuṃ samattho sabbaññū dipadānaṃ aggo
mahāgotamo dhammissaro parappavādamaddano, sakalepi jambudīpe
uppanno parappavādo taṃ bhagavantaṃ atikkamituṃ samattho natthi,
velantaṃ patvā samuddaūmiyo viya hi sabbe vādā tassa pādamūlampi
patvā cuṇṇavicuṇṇā hontīti buddhaguṇe kathesuṃ. Paribbājako
kahaṃ pana so etarahīti pucchitvā jetavaneti sutvā idānissa vādaṃ
āropessāmīti mahājanaparivuto jetavanaṃ gacchanto jetena pana
rājakumārena navakoṭidhanaṃ vissajjetvā kāritaṃ jetavanadvārakoṭṭhakaṃ
disvā va ayaṃ samaṇassa gotamassa vasanapāsādoti pucchitvā
dvārakoṭṭhako ayanti sutvā dvārakoṭṭhako tāva evarūpo,

---------------------------------------------------------------------------------------------
page288.
Vasanagehaṃ kīdisaṃ bhavissatīti vatvā gandhakuṭi nāma appameyyāti
vutte evarūpena samaṇena saddhiṃ ko vādaṃ karissatīti tatova
palāyi. Manussā unnādino hutvā jetavanaṃ pavisitvā satthārā
kiṃ akāle āgatatthāti vuttā taṃ pavattiṃ kathayiṃsu. Satthā na
kho upāsakā idāneva pubbepesa mama vasanaṭṭhānassa dvārakoṭṭhakaṃ
disvā palāyatevāti vatvā tehi yācito atītaṃ āhari.
     Atīte gandhāraraṭṭhe takkasilāyaṃ bodhisatto rajjaṃ kāresi.
Bārāṇasiyaṃ brahmadatto. So takkasilaṃ gaṇhissāmīti mahantena
balanikāyena gantvā nagarato avidūre ṭhatvā iminā niyāmena hatthī
pesetha, iminā asse, iminā rathe, iminā pattī, evaṃ dhāvitvā
āvudhehi paharatha, evaṃ ghanavassaṃ valāhakā viya  saravassaṃ vassathāti
senaṃ vicārento imaṃ gāthādvayamāha
                 gajaggameghebhi hayaggamālibhi
                 rathūmijātebhi sarābhivassabhi
                 dhanuggahāvaṭṭadaḷhappahāribhi
                 parivāritā takkasilā samantato.
                 Abhidhāvathā cuppatathā ca
                 vividhavinaditā va dantībhi,
                 vattatajja tumulo ghoso
                 yathā vijjutā jaladharassa gajjatoti.

---------------------------------------------------------------------------------------------
page289.
     Tattha gajaggameghebhīti aggagajameghebhi koñcanādaṃ gajjitaṃ gajjentehi
mattavāraṇavalāhakehīti attho. Hayaggamālibhīti aggahayamālībhi
varasindhavamālāgulehi assānikehīti attho. Rathūmijātebhīti sañjāta-
ūmivegehi sāgare salilehi viya sañjātarathaūmīhi rathānikehīti attho.
Sarābhivassabhīti tehi yeva rathānikehi ghanavassamegho viya saravassaṃ
vassantehi. Dhanuggahāvaṭṭadaḷhappahāribhīti dhanuggahehi āvaṭṭa-
daḷhappahāribhi ito cito ca āvattitvā parivattitvā
daḷhappaharantehi gahitakhaggaratanadhanudaṇḍehi pattiyodhehi vāti attho.
Parivāritā takkasilā samantatoti yathā ayaṃ takkasilā parivāritā
hoti sīghaṃ tathā karothāti attho. Abhidhāvathā cuppatathāti
vegena dhāvatha ceva uppatatha ca. Vividhavinaditāva dantibhīti
varavāraṇehi saddhiṃ vividhavinaditā bhavatha selitagajjitavāditehi
nānāviravā hothāti attho. Vattatajja tumulo ghosoti vattatu ajja
tumulo mahanto asanisaddasadiso ghoso. Yathā vijjutā jaladharassa
gajjatoti yathā gajjantassa jaladharassa mukhato niggatā vijjutā
vicaranti evaṃ vicarantā nagaraṃ parivāretvā rajjaṃ gaṇhathāti
vadati.
     Iti so rājā gajjitvā senaṃ vicāretvā nagaradvārasamīpaṃ
gantvā dvārakoṭṭhakaṃ disvā idaṃ rañño vasanagehanti pucchitvā
ayaṃ nagaradvārakoṭṭhakoti vutte nagaradvārakoṭṭhako tāva evarūpo,

---------------------------------------------------------------------------------------------
page290.
Rañño nivesanaṃ kīdisaṃ bhavissatīti vatvā vejayantapāsādasadisanti
sutvā evaṃ yasasampannena raññā saddhiṃ yujjhituṃ na sakkhissāmāti
dvārakoṭṭhakaṃ disvā nivattetvā palāyitvā bārāṇasimeva
agamāsi.
     Satthā imaṃ dhammadesanaṃ āharitvā jātakaṃ samodhānesi.
Tadā bārāṇasirājā palāyiparibbājako ahosi, takkasilarājā pana
ahamevāti.
                    Palāyijātakaṃ navamaṃ.
                       --------
                    10 Dutiyapalāyijātakaṃ
     dhajamaparimitanti idaṃ satthā jetavane viharanto palāyiparibbājakaṃ
ārabbha kathesi.
     Imasmiṃ pana vatthusmiṃ sopi paribbājako jetavanaṃ pāvisi.
Tasmiṃ khaṇe satthā mahājanaparivuto alaṅkatadhammāsane nisinno
manosilātale sīhanādaṃ nadanto sīhapotako viya dhammaṃ desesi.
Paribbājako dasabalassa brahmasarīrapaṭibhāgaṃ rūpaṃ puṇṇacandasassirikaṃ
mukhaṃ suvaṇṇapaṭṭasadisaṃ nalātañca disvā ko evarūpaṃ purisuttamaṃ
jinituṃ sakkhissatīti vatvā nivattitvā parisantaraṃ apavisitvā 1- palāyi.
Mahājano taṃ anubandhitvā nivattitvā satthu taṃ pavattiṃ ārocesi.
@Footnote: 1 pavisitvātipi.

---------------------------------------------------------------------------------------------
page291.
Satthā na so paribbājako idāneva pubbepi mama suvaṇṇavaṇṇaṃ
mukhaṃ disvā palāto yevāti vatvā atītaṃ āhari.
     Atīte bārāṇasiyaṃ bodhisatto rajjaṃ kāresi. Takkasilāyaṃ
eko gandhārarājā. So bārāṇasiṃ gahessāmīti caturaṅginiyā
senāya āgantvā nagaraṃ parivāretvā nagaradvāre ṭhito attano
balavāhanaṃ oloketvā ko ettakaṃ balavāhanaṃ jinituṃ sakkhissatīti
attano senaṃ vaṇṇetvā paṭhamaṃ gāthamāha
                  dhajamaparimitaṃ anantapāraṃ
                  duppasahaṃ, dhaṃkehi sāgaramiva
                  girimiva anilena duppasaho,
                  duppasaho ahamajja tādisenāti.
     Tattha dhajamaparimitanti idaṃ tāva me rathesu morapādaṃ ṭhapetvā
ussāpitadhajameva aparimitaṃ bahuṃ anekasatasaṅkhyaṃ. Anantapāranti
balavāhanampi me ettakā hatthī ettakā assā ettakā rathā
ettakā pattīti gaṇanaparicchedarahitaṃ annatapāraṃ. Duppasahanti na
sakkā paṭisattūhi sahituṃ abhibhavituṃ. Yathā kiṃ. Dhaṃkehi sāgaramiva.
Yathā sāgaro bahūhipi kākehi vegavikkhambhanavasena vā atikkamanavasena
vā duppasaho, evaṃ duppasahaṃ. Girimiva anilena duppasahoti
api ca me ayaṃ balakāyo yathā pabbato vātena akampaniyato
duppasaho tathā aññena balakāyena duppasaho. Duppasaho ahamajja
tādisenāti svāhaṃ iminā balena samannāgato ajja tādisena

---------------------------------------------------------------------------------------------
page292.
Duppasahoti aṭṭālake ṭhitaṃ bodhisattaṃ sandhāya vadati.
     Athassa so puṇṇacandasassirīkaṃ attano mukhaṃ dassetvā bāla
mā vippalapasi, idāni te balavāhanaṃ mattavaravāraṇo viya naḷavanaṃ
viddhaṃsessāmīti santajjetvā dutiyaṃ gāthamāha
                mā bāliyaṃ vippalapi, na hissa tādisaṃ,
                vidayhase, na hi labhase nisedhakaṃ,
                āsajjasi gajamiva ekacārinaṃ
                yo taṃ padā naḷamiva pothayissatīti.
     Tattha mā bāliyaṃ vippalapīti mā attano bālabhāvaṃ vippalapi.
Na hissa tādisanti na hissa tādiso, ayameva vā pāṭho.
Tādiso anantapāraṃ me balavāhananti evarūpaṃ takkento rajjaṃ
gahetuṃ samattho nāma na hi assa na hotīti attho. Vidayhaseti
tvaṃ hi kevalaṃ rāgadosamohamānapariḷāhena vidayhasi yeva. Na hi
labhase nisedhakanti mādisaṃ pana pasayha abhibhavitvā nisedhakaṃ na tāva
labhasi, ajja taṃ āgataṃ 1- maggeneva palāpessāmi. Āsajjasīti
upagacchasi. Gajamiva ekacārinanti ekacārinaṃ mattavaravāraṇaṃ viya.
Yo taṃ padā naḷamiva pothayissatīti yo taṃ yathā nāma mattavaravāraṇo
pādā naḷaṃ potheti sañcuṇṇati evaṃ pothayissati. Taṃ tvaṃ
āsajjasīti attānaṃ sandhāyāha.
@Footnote: 1 āgatamaggenevātipi.

---------------------------------------------------------------------------------------------
page293.
     Evaṃ tajjentassa panassa kathaṃ sutvā gandhārarājā olokento
kāñcanapaṭṭasadisamahānalātaṃ disvā attano gahaṇabhīto nivattitvā
palāyanto sakanagarameva agamāsi.
     Satthā imaṃ dhammadesanaṃ āharitvā jātakaṃ samodhānesi.
Tadā gandhārarājā palāyiparibbājako ahosi, bārāṇasirājā pana
ahamevāti.
                   Dutiyapalāyijātakaṃ dasamaṃ.
                   Kāsāvavaggo aṭṭhamo.
                      -----------

---------------------------------------------------------------------------------------------
page294.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page295.
                    9 Upāhanavaggavaṇṇanā
                       ---------
                     1 upāhanajātakaṃ.
     Yathāpi katāti idaṃ satthā jetavane viharanto devadattaṃ
ārabbha kathesi.
     Dhammasabhāyaṃ hi bhikkhū kathaṃ samuṭṭhāpesuṃ āvuso devadatto
ācariyapaccakkho 1- tathāgatassa paṭipakkho paṭisattu hutvā mahāvināsaṃ
pāpuṇīti. Satthā āgantvā kāyanuttha bhikkhave etarahi kathāya
sannisinnāti pucchitvā imāya nāmāti vutte na bhikkhave devadatto
idāneva ācariyapaccakkho 1- mama paṭipakkho hutvā mahāvināsaṃ
pāpuṇi, pubbepi paṭipakkho yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
hatthācariyakule nibbattitvā vayappatto hatthisippe nipphattiṃ pāpuṇi.
Atheko kāsikagāmavāsiko māṇavo āgantvā tassa santike sippaṃ
uggaṇhi. Bodhisattā nāma sippaṃ vācentā ācariyamuṭṭhiṃ na
karonti, attano jānananiyāmena niravasesaṃ sikkhāpenti. Tasmā
so māṇavo bodhisattassa jānanasippaṃ niravasesaṃ gahetvā bodhisattaṃ
āha ācariya ahaṃ rājānaṃ upaṭṭhahissāmīti. Bodhisatto sādhu
@Footnote: 1 ācariyaṃ paccakkhāyātipi.

---------------------------------------------------------------------------------------------
page296.
Tātāti gantvā rañño ārocesi mahārāja mama antevāsiko
tumhe upaṭṭhātuṃ icchatīti. Sādhu upaṭṭhahatūti. Tena hissa
paribbayaṃ jānāthāti. Tumhākaṃ antevāsiko tumhehi samakaṃ na
lacchati, tumhesu sataṃ labhantesu paññāsaṃ lacchati, dve labhantesu
ekaṃ lacchatīti. So gehaṃ gantvā taṃ pavuttiṃ 1- antevāsikassa
ārocesi. Antevāsiko āha ācariya tumhehi samaṃ sippaṃ
jānāmi, sace samakaññeva paribbayaṃ labhissāmi, upaṭṭhahissāmi, sace na
labhissāmi, na upaṭṭhahissāmīti. Bodhisatto taṃ pavuttiṃ rañño
ārocesi. Rājā sace so tumhehi samappakāro, tumhehi
saddhiṃ samakaññeva sippaṃ dassetuṃ sakkonto samakaṃ labhissatīti
āha. Bodhisatto taṃ pavuttiṃ tassa ārocetvā tena sādhu,
dassessāmīti vutte rañño ārocesi. Rājā tena hi sve
sippaṃ dassethāti. Sādhu, dassessāma, nagare bheriñcārāpethāti.
Rājā sve kira ācariyo ca antevāsiko ca ubho hatthisippaṃ
dassessanti, rājaṅgaṇe sannipatitvā daṭṭhukāmā passantūti
bheriñcārāpesi. Ācariyo na me antevāsiko upāyakosallaṃ jānātīti
ekaṃ hatthiṃ gahetvā ekaratteneva vilomaṃ sikkhāpesi. So taṃ
gacchāti vutte osakkituṃ osakkāti vutte gantuṃ tiṭṭhāti vutte
nipajjituṃ nipajjāti vutte ṭhātuṃ gaṇhāti vutte nikkhipituṃ nikkhipāti
vutte gaṇhituṃ evaṃ sikkhāpetvā punadivase taṃ hatthiṃ abhiruyhitvā
@Footnote: 1 pavattintipi .pe.

---------------------------------------------------------------------------------------------
page297.
Rājaṅgaṇaṃ agamāsi. Antevāsikopi ekaṃ manāpaṃ hatthiṃ abhiruyhi.
Mahājanopi sannipati. Ubhopi samakaṃ sippaṃ dassesuṃ. Puna
bodhisatto attano hatthiṃ vilomaṃ kāresu. So gacchāti vutte
osakki, osakkāti vutte purato dhāvi, tiṭṭhāti vutte nipajji,
nipajjāti vutte tiṭṭhati, gaṇhāti vutte nikkhipi, nikkhipāti vutte
gaṇhi. Mahājano hare duṭṭha antevāsika ācariyena saddhiṃ sārambhaṃ
karosi, attano pamāṇaṃ na jānāsi, ācariyena saddhiṃ samakaṃ jānāmīti
saññī ahosīti leḍḍuḍaṇḍādīhi paharitvā tattheva jīvitakkhayaṃ
pāpesi. Bodhisatto hatthimhā oruyha rājānaṃ upasaṅkamitvā
mahārāja sippaṃ nāma attano sukhatthāya gaṇhanti, ekaccassa
pana gahitasippaṃ dukkaṭaupāhanā  viya vināsameva āvahatīti vatvā
imaṃ gāthadvayamāha
                yathāpi kītā purisassupāhanā
                sukhassa atthāya dukkhaṃ udabbahe
                ghammābhitattā talasāva pīḷitā
                tasseva pāde purisassa khādare,
                evameva yo dukkulino anariyo
                tumhāka vijjañca sutañcamādiya
                tameva so tattha sutena khādati
                anariyo 1- vuccatupāhanupamoti.
@Footnote: 1 vuccati dupāhanūpamotipi.

---------------------------------------------------------------------------------------------
page298.
     Tattha udabbaheti āvaheyya. Ghammābhitattā talasāva
pīḷitāti ghammena abhitattā pādatalena paṭipīḷitā. Tassevāti
yena tā pādasukhatthāya kīṇitvā pādesu paṭimukkā dukkaṭupāhanā
tasseva khādareti vaṇaṃ karonti pāde khādanti. Dukkulinoti
dujjātiko akulaputto. Anariyoti hirottappavajjito asappuriso.
Tumhāka vijjañca sutañcamādiyāti ettha taṃ taṃ namatīti 1-. Tumhākanti
vattabbe tumhākāti vuttaṃ, tumhākaṃ taṃ taṃ sippaṃ āsevati parivattetīti
attho. Ācariyassetaṃ nāmaṃ. Tasmā tumhākāti gāthābandhanasukhatthaṃ
vaṇṇassa rassabhāvo kato. Vijjanti aṭṭhārasasu vijjaṭṭhānesu
yaṃ kiñci. Sutanti yaṃ kiñci sutaṃ pariyattiṃ. Ādiyāti ādiyitvā.
Tameva so tattha sutena khādatīti tamevāti attānameva. Soti
yo dukkulino anariyo ācariyamhā vijjañca sutañca ādiyati,
so tattha sutena khādati, tassa santike sutena so attānameva
khādatīti attho. Aṭṭhakathāyaṃ pana teneva so tattha sutena
khādatītipi pāṭho. Tassāpi so tena tattha sutena attānameva
khādatīti ayameva attho. Anariyo vuccatupāhanupamoti iti
anariyo upāhanupamo dukkaṭupāhanūpamoti vuccati. Yathā hi
dukkaṭupāhanā purisaṃ khādati, evameva sutena khādanto attānaṃ
khādati. Atha vā pādānaṃ dukkhā dupāhanupamā, tassa upāhanāya
khātitapādassetaṃ nāmaṃ. Tasmā yo attānaṃ sutena khādati so
@Footnote: 1 manatītipi.

---------------------------------------------------------------------------------------------
page299.
Tena sutena khāditattā anariyoti vuccati. Upāhanūpamoti 1-
upāhanūpātāpitasadisoti 2- vuccatīti ayamettha attho.
     Rājā tuṭṭho bodhisattassa mahantaṃ yasaṃ adāsi.
     Satthā imaṃ dhammadesanaṃ āharitvā jātakaṃ samodhānesi.
Tadā antevāsiko devadatto ahosi, ācariyo pana ahamevāti.
                    Upāhanajātakaṃ paṭhamaṃ.
                        -------
                      2 Vīṇāthūṇajātakaṃ
     ekacintito ayamatthoti idaṃ satthā jetavane viharanto aññataraṃ
kumārikaṃ ārabbha kathesi.
     Sā kirekā sāvatthiyaṃ seṭṭhidhītā attano gehe usabharājassa
sakkāraṃ kariyamānaṃ disvā dhātiṃ pucchi amma ko nāmesa evaṃ
sakkāraṃ labhatīti. Usabharājā nāma ammāti. Puna sā ekadivasaṃ
vātapāne ṭhatvā antaravīthiyaṃ olokentī ekaṃ khujjaṃ disvā cintesi
gunnaṃ antare jeṭṭhakassa piṭṭhiyaṃ kakudhaṃ hoti, manussajeṭṭhakassāpi
tena bhavitabbaṃ, ayaṃ manussesu purisūsabho bhavissati, etassa mayā
pādaparicārikāya bhavituṃ vaṭṭatīti. Sā dāsiṃ pesetvā seṭṭhidhītā
tayā saddhiṃ gantukāmā, asukaṭṭhānaṃ kira gantvā tiṭṭhāti tassa
ārocetvā sārabhaṇḍakaṃ ādāya aññātakavesena pāsādā otaritvā
@Footnote: 1 dupāhanūpamotītipi .  2 dupāhanūpatāpi tassa anariyotipi.

---------------------------------------------------------------------------------------------
page300.
Tena saddhiṃ pālāyi. Aparabhāge tassā kiriyaṃ 1- nagare ca bhikkhusaṅghe
ca pākaṭaṃ jātaṃ. Dhammasabhāyaṃ bhikkhū kathaṃ samuṭṭhāpesuṃ āvuso
asukā kira seṭṭhidhītā khujjena saddhiṃ palātāti. Satthā āgantvā
kāyanuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva esā khujjaṃ kāmeti, pubbepi
kāmesi yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
ekasmiṃ nigamagāme seṭṭhikule nibbattitvā vayappatto gharāvāsaṃ
vasanto puttadhītāhi vaḍḍhamāno attano puttassa bārāṇasiseṭṭhissa
dhītaraṃ vāretvā divasaṃ ṭhapesi. Seṭṭhidhītā attano gehe usabhassa
sakkārasammānaṃ disvā ko nāmesoti dhātiṃ pucchitvā usabhoti
sutvā antaravīthiyā gacchantaṃ ekaṃ khujjaṃ disvā ayaṃ purisūsabho
bhavissatīti sārabhaṇḍakaṃ gahetvā tena saddhiṃ palāyi. Bodhisattopi
kho seṭṭhidhītaraṃ gehaṃ ānessāmīti mahantena parivārena bārāṇasiṃ
gacchanto tameva maggaṃ paṭipajji. Te ubhopi sabbarattiṃ maggaṃ
agamaṃsu. Atha khujjassa sabbarattiṃ sītābhihatassa aruṇodaye sarīre
vāto kuppi. Mahantā vedanā vattanti. So maggā okkamma
vedanāppatto hutvā vīṇādaṇḍako viya saṅkuṭiko nipajji.
Seṭṭhidhītāpissa pādamūle nisīdi. Bodhisatto seṭṭhidhītaraṃ khujjassa
pādamūle nisinnaṃ disvā sañjānitvā upasaṅkamitvā seṭṭhidhītāya
@Footnote: 1.kiriyā...pākaṭā jātāti yuttataraṃ. taṃ kammantipi.

Page 301-360.

page301.
Saddhiṃ sallapanto paṭhamaṃ gāthamāha
        ekacintito ayamattho,  bālo apariṇāyako,
        na hi khujjena vāmena   bhoti saṅgantumarahasīti.
     Tattha ekacintito ayamatthoti amma yaṃ tvaṃ atthaṃ cintetvā
iminā khujjena saddhiṃ palātā, ayaṃ tayā ekikāya evaṃ cintito
bhavissati. Bālo apariṇāyakoti ayaṃ hi khujjo bālo, duppaññabhāvena
mahallakopi bālova, aññasmiṃ gahetvā gacchante asati
gantuṃ asamatthatāya apariṇāyako. Na hi khujjena vāmena bhoti
saṅgantumarahasīti iminā hi khujjena vāmanattā vāmena bhoti tvaṃ
mahākule jātā abhirūpā dassanīyā saṅgantuṃ nārahasīti.
     Athassa taṃ vacanaṃ sutvā seṭṭhidhītā dutiyaṃ gāthamāha
        purisūsabhaṃ maññamānā     ahaṃ khujjamakāmayiṃ,
        soyaṃ saṅkuṭito seti    chinnatanti yathā viṇāti.
     Tassattho ahaṃ ayya ekaṃ usabhaṃ disvā gunnaṃ jeṭṭhakassa
piṭṭhiyaṃ kakudhaṃ hoti, imassāpi taṃ atthi, iminā purisūsabhena
bhavitabbanti evamahaṃ khujjaṃ purisūsabhaṃ maññamānā akāmayiṃ, svāyaṃ
yathā nāma chinnatanti sadoṇiko vīṇādaṇḍako evaṃ saṅkuṭito
setīti.
     Bodhisatto tassā aññātakavesena nikkhantabhāvaṃ ñatvā
nahāpetvā alaṅkaritvā rathaṃ āropetvā attano gehameva agamāsi.

---------------------------------------------------------------------------------------------
page302.
     Satthā imaṃ dhammadesanaṃ āharitvā jātakaṃ samodhānesi.
Tadā seṭṭhidhītā ayameva seṭṭhidhītā ahosi, bārāṇasiseṭṭhī pana
ahamevāti.
                    Vīṇāthūṇajātakaṃ dutiyaṃ.
                       --------
                      3 Vikaṇṇakajātakaṃ
     kāmaṃ yahiṃ icchasi tena gacchāti idaṃ satthā jetavane viharanto
ekaṃ ukkaṇṭhitabhikkhuṃ ārabbha kathesi.
     So hi dhammasabhaṃ ānīto, saccaṃ kira tvaṃ bhikkhu ukkaṇṭhitosītaṃ
satthārā puṭṭho saccanti vatvā kasmā ukkaṇṭhitosīti vutte
kāmaguṇakāraṇāti āha. Atha naṃ satthā kāmaguṇā nāmete
bhikkhu vikaṇṇakasallasadisā sakiṃ hadaye patiṭṭhaṃ labhamānā vikaṇṇakaṃ
viya paviṭṭhaṃ suṃsumāraṃ maraṇameva pāpentīti vatvā atītaṃ āhari.
     Atīte bodhisatto bārāṇasiyaṃ dhammena rajjaṃ kārento ekadivasaṃ
uyyānaṃ gantvā pokkharaṇitīraṃ sampāpuṇi. Naccagītādīsu kusalā
naccagītāni payojesuṃ. Pokkharaṇiyaṃ macchakacchapā gītasaddasmiṃ
lolatāya sannipatitvā raññā saddhiṃ gacchanti. Rājā
tālakhandhappamāṇaṃ macchaghaṭaṃ disvā kinnu kho ime macchā mayā saddhiṃ
yeva carantīti amacce pucchi. Amaccā ete devaṃ upaṭṭhahantīti
āhaṃsu. Rājā etepi kira maṃ upaṭṭhahantīti tussitvā tesaṃ

---------------------------------------------------------------------------------------------
page303.
Niccabhattaṃ paṭṭhapesi. Devasikaṃ devasikaṃ taṇḍulammaṇaṃ paccati.
Atha macchā bhattavelāya ekacce āgacchanti ekacce nāgacchanti.
Bhattaṃ nassati. Rañño tamatthaṃ ārocesuṃ. Rājā ito
paṭṭhāya bhattavelāya bheriṃ paharitvā bherisaññāya macchesu
sannipatitesu bhattaṃ dethāti āha. Tato paṭṭhāya bhattakammiko bheriṃ
pahārāpetvā sannipatitānaṃ macchānaṃ bhattaṃ deti. Tepi bherisaññāya
sannipatitvā bhuñjanti. Tesu evaṃ sannipatitvā bhuñjantesu
eko suṃsumāro āgantvā macche khādi. Bhattakammiko rañño
ārocesi. Rājā taṃ sutvā paviṭṭhasuṃsumāraṃ macchānaṃ khādanakāle
vikaṇṇakena vijjhitvā gaṇhāhīti āha. So sādhūti gantvā
nāvāya ṭhatvā macche khādituṃ āgataṃ suṃsumāraṃ vikaṇṇakena pahari.
Taṃ tassa antopiṭaṭhiṃ pāvisi. So vedanāppatto hutvā taṃ
gahetvā va palāyi. Bhattakammiko tassa viddhabhāvaṃ ñatvā taṃ
ālapanto paṭhamaṃ gāthamāha
                kāmaṃ yahiṃ icchasi tena gaccha,
                viddhosi mammamhi vikaṇṇakena,
                hatosi bhattena savāditena
                lolo va macche anubandhamānoti.
     Tattha kāmanti ekaṃsena. Yahiṃ icchasi tena gacchāti yasmiṃ
icchasi tattha gaccha. Mammamhīti mammaṭṭhāne. Vikaṇṇakenāti
vikaṇṇakasallena. Hatosi bhattena savāditena lolova macche

---------------------------------------------------------------------------------------------
page304.
Anubandhamānoti tvaṃ bherivāditasaññāya bhatte diyyamāne lolo
hutvā khādanatthāya macche anubandhamāno tena savāditena bhattena
hato, gataṭṭhānepi te jīvitaṃ natthīti.
     So attano vasanaṭṭhānaṃ patvā jīvitakkhayaṃ patto.
     Satthā imaṃ dassetvā abhisambuddho hutvā dutiyaṃ gāthamāha
                 evampi lokāmisaṃ opatanto
                 vihaññati cittavasānuvattī,
                 so haññati ñātisakhāna majjhe,
                 macchānugo soriva suṃsumāroti.
     Tattha lokāmisanti  pañca kāmaguṇā, te hi loko iṭṭhato
kantato manāpato gaṇhāti, tasmā lokāmisanti vuccanti 1-.
Opatantoti taṃ lokāmisaṃ anuvattanto kilesavasena cittavasānuvattī
puggalo vihaññati kilamati vināsaṃ pāpuṇāti. So haññatīti so
evarūpo puggalo ñātīnañca sakhānañca majjhepi vikaṇṇakena viddho
macchānugo suṃsumāro viya pañca kāmaguṇe manāpāti gahetvā
haññati vihaññati kilamati mahāvināsaṃ pāpuṇāti yevāti.
     Evaṃ satthā imaṃ dhammadesanaṃ āharitvā saccāni pakāsetvā
jātakaṃ samodhāsi. Saccapariyosāne ukkaṇṭhitabhikkhu sotāpattiphale
patiṭṭhahi. Tadā bārāṇasirājā pana ahamevāti.
                    Vikaṇṇakajātakaṃ tatiyaṃ.
@Footnote: 1 vuccatītipi.

---------------------------------------------------------------------------------------------
page305.
                      4 Asitābhujātakaṃ
     tvamevadānimakārīti idaṃ satthā jetavane viharanto aññataraṃ
kumārikaṃ ārabbha kathesi.
     Sāvatthiyaṃ kirekasmiṃ dvinnaṃ aggasāvakānaṃ upaṭṭhākakule ekā
kumārikā abhirūpā sobhaggappattā. Sā vayappattā samānajātikaṃ
kulaṃ agamāsi. Sāmiko taṃ kismiñci amaññamāno aññattha
cittavasena carati. Sā tassa taṃ attani anicchamānataṃ 1- agaṇetvā
dve aggasāvake nimantetvā dānaṃ datvā dhammaṃ suṇantī sotāpattiphale
patiṭṭhahi. Sā tato paṭṭhāya maggasukhena phalasukhena
vītināmayamānā sāmikopi maṃ na icchati, gharavāsenāpi me kammaṃ
natthi, pabbajissāmīti cintetvā mātāpitūnaṃ ācikkhitvā pabbajitvā
arahattaṃ pāpuṇi. Tassā sā kiriyā bhikkhusaṅghe pākaṭā jātā.
Athekadivasaṃ bhikkhū dhammasabhāyaṃ kathaṃ samuṭṭhāpesuṃ āvuso asukakulassa
dhītā atthagavesikā sāmikassa anicchamānabhāvaṃ ñatvā aggasāvakānaṃ
dhammaṃ sutvā sotāpattiphale patiṭṭhāya puna mātāpitaro āpucchitvā
pabbajitvā arahattaṃ pattā, evaṃ atthagavesikā āvuso sā
kumārikāti. Satthā āgantvā kāyanuttha bhikkhave etarahi kathāya
@Footnote: 1 anādaratantipi.

---------------------------------------------------------------------------------------------
page306.
Sannisinnāti pucchitvā imāya nāmāti vutte na bhikkhave idāneva
sā kuladhītā atthagavesikā, pubbepi atthagavesikā yevāti vatvā
atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
isipabbajjaṃ pabbajitvā abhiññā ca samāpattiyo ca nibbattetvā
himavantappadese vāsaṃ kappesi. Tadā bārāṇasirājā attano
puttassa brahmadattakumārassa parivārasampattiṃ disvā uppannasaṅko
puttaṃ raṭṭhā pabbājesi. So asitābhuṃ nāma attano deviṃ ādāya
himavantaṃ pavisitvā macchamaṃsaphalāphalāni khādanto paṇṇasālāya vāsaṃ
kappesi. So ekaṃ kinnariṃ disvā paṭibaddhacitto imaṃ pajāpatiṃ
karissāmīti asitābhuṃ agaṇetvā tassānupadaṃ agamāsi. Sā taṃ
kinnariṃ anubandhamānaṃ disvā ayaṃ maṃ agaṇetvā kinnariṃ anubandhati,
kiṃ me imināti virattacittā hutvā bodhisattaṃ upasaṅkamitvā vanditvā
attano kasiṇaparikammaṃ kathāpetvā kasiṇaṃ olokentī abhiññā ca
samāpattiyo ca nibbattetvā bodhisattaṃ vanditvā āgantvā attano
paṇṇasāladvāre aṭṭhāsi. Brahmadattopi kinnariṃ anubandhanto
vicaritvā tassā gatamaggampi adisvā chinnāso hutvā
paṇṇasālābhimukho āgato. Asitābhū taṃ āgacchantaṃ disvā vehāsaṃ
abbhuggantvā maṇivaṇṇe gaganatale ṭhitā ayyaputta taṃ nissāya
mayā imaṃ jhānasukhaṃ laddhanti vatvā paṭhamaṃ gāthamāha

---------------------------------------------------------------------------------------------
page307.
         Tvamevadānimakari      yaṃ kāmo byagamā tayi,
         soyaṃ appaṭisandhiko    kharā chinnaṃva renukanti 1-
     tattha tvamevadānimakarīti ayyaputta maṃ pahāya kinnariṃ anubandhanto
tvameva idāni idaṃ akari. Yaṃ kāmo byagamā tayīti yaṃ mama tayi
kāmo vigato vikkhambhanappahānena pahīno, yassa pahīnattā ahaṃ imaṃ
visesaṃ pattāti dīpeti. Soyaṃ appaṭisandhikoti so pana kāmo
idāni appaṭisandhiko jāto na sakkā paṭisandhituṃ. Kharā chinnaṃva
renukanti kharo vuccati kakaco, renukaṃ vuccati hatthidanto. Yathā
kakacachinno hatthidanto appaṭisandhiko jāto hoti na puna purimanayena
allīyati, evaṃ puna mayhaṃ tayā saddhiṃ cittassa ghaṭanaṃ nāma natthīti.
     Vatvā tassa passantasseva uppatitvā aññattha agamāsi.
So tassā gatakāle paridevamāno dutiyaṃ gāthamāha
        atricchā atilobhena    atilobhamadena ca
        evaṃ hāyati atthamhā   ahaṃva asitābhuyāti.
     Tattha atricchā atilobhenāti atricchā vuccati atra atra
icchāsaṅkhātā apariyantataṇhā, atilobho vuccati atikkamitvā
pavattanalobho. Atilobhamadena cāti purisamadaṃ uppādanato
atilobhamado nāma jāto. Idaṃ vuttaṃ hoti atricchāvasena
atricchamāno puggalo atilobhena ca atilobhamadena ca yathā ahaṃ asitābhuyā
rājadhītāya parihīno evaṃ atthamhā hāyatīti.
@Footnote: 1 rerukantipi.

---------------------------------------------------------------------------------------------
page308.
     Iti so imāya gāthāya paridevitvā araññe ekakova
vasitvā pitu accayena gantvā rajjaṃ gaṇhi.
     Satthā imaṃ dhammadesanaṃ āharitvā jātakaṃ samodhānesi. Tadā
rājaputto ca rājadhītā ca ime dve janā ahesuṃ, tāpaso pana
ahamevāti.
                   Asitābhujātakaṃ catutthaṃ.
                     ------------
                      5 Vacchanakhajātakaṃ
     sukhā gharā vacchanakhāti idaṃ satthā jetavane viharanto rojamallaṃ
ārabbha kathesi.
     So kirāyasmato ānandassa gihisahāyo. So ekadivasaṃ
tassa āgamanatthāya therassa sāsanaṃ pāhesi. Thero satthāraṃ
āpucchitvā agamāsi. So theraṃ nānaggarasabhojanaṃ bhojetvā
ekamantaṃ nisinno therena saddhiṃ paṭisanthāraṃ katvā theraṃ gihibhogehi
kāmaguṇehi nimantento bhante ānanda mama gehe pahūtaṃ saviññāṇakaṃ
aviññāṇakaṃ ratanaṃ, imaṃ majjhe bhinditvā tuyhaṃ dammi, ehi,
ubhopi agāraṃ ajjhāvasissāmāti. Thero tassa kāmaguṇesu
ādīnavaṃ kathetvā uṭṭhāyāsanā vihāraṃ gantvā diṭṭho te ānanda
rojoti sattharā pucchito āma bhanteti vatvā kimassa kathesīti
vutte bhante maṃ rojo gharāvāsena nimantesi, athassāhaṃ gharāvāse

---------------------------------------------------------------------------------------------
page309.
Ca kāmaguṇesu ca ādīnavaṃ kathesinti. Satthā na kho ānanda
rojo mallo idāneva pabbajite gharāvāsena nimantesi, pubbepi
nimantesi yevāti vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
aññatarasmiṃ nigamagāme brāhmaṇakule nibbattitvā vayappatto
isipabbajjaṃ pabbajitvā himavantappadese ciraṃ vasitvā loṇambila-
sevanatthāya bārāṇasiṃ gantvā rājuyyāne vasitvā punadivase
bārāṇasiṃ pāvisi. Athassa bārāṇasiseṭṭhī ācāravihāre
pasīditvā gehaṃ netvā bhojetvā uyyāne vasanatthāya paṭiññaṃ gahetvā
taṃ paṭijagganto uyyāne vasāpesi. Te aññamaññaṃ uppannasinehā
ahesuṃ. Athekadivasaṃ bārāṇasiseṭṭhī bodhisatte pemavissāsavasena
evaṃ cintesi pabbajjā nāma dukkhā, mama sahāyaṃ vacchanakhaṃ
paribbājakaṃ uppabbājetvā sabbaṃ vibhavaṃ majjhe bhinditvā tassa
datvā dvepi samaggavāsaṃ vasissāmāti. So ekadivasaṃ
bhattakiccapariyosāne tena saddhiṃ madhurapaṭisanthāraṃ katvā bhante vacchanakha
pabbajjā nāma dukkhā, sukho gharāvāso, ehi, ubho samaggā
kāme paribhuñjamānā vasāmāti vatvā paṭhamaṃ gāthamāha
        sukhā gharā vacchanakha      sahiraññā sabhojanā,
        yattha bhutvā pivitvā ca   sayeyyāsi anussukoti.
     Tattha sahiraññāti sattaratanasampannā. Sabhojanāti bahukhādanīyabhojanīyā.
Yattha bhutvā pivitvā cāti yesu sahiraññasabhojanesu

---------------------------------------------------------------------------------------------
page310.
Gharesu nānaggarasāni bhojanāni paribhuñjitvā nānāpānāni pivitvā.
Sayeyyāsi anussukoti yesu alaṅkatesu sirisayanapiṭṭhesu anussuko
hutvā sayeyyāsi. Tena gharā nāma ativiya sukhāti.
     Athassa sutvā bodhisatto mahāseṭṭhi tvaṃ aññāṇatāya
kāmagiddho hutvā gharāvāsassa guṇaṃ pabbajjāya ca aguṇaṃ kakesi,
gharāvāsassa te aguṇaṃ kathessāmi, suṇāhidānīti vatvā dutiyaṃ
gāthamāha
        gharā nānīhamānassa      gharā nābhaṇato musā
        gharā nādinnadaṇḍassa     paresaṃ anikubbato,
        evaṃ chiddaṃ durabhisambhavaṃ 1- ko gharaṃ paṭipajjatīti.
     Tattha gharā nānīhamānassāti niccakālaṃ kasigorakkhādikaraṇena
anīhamānassa avāyamantassa gharā nāma natthi. Gharāvāso na
patiṭṭhātīti attho. Gharā nābhaṇato musāti khettavatthuhirañña-
suvaṇṇādīnaṃ atthāya amusābhaṇatopi gharā nāma natthi. Gharā
nādinnadaṇḍassa paresaṃ anikubbatoti na ādinnadaṇḍassāpi
aggahitadaṇḍassa nikkhittadaṇḍassa paresaṃ anikubbato gharā nāma
natthi. Yo pana ādinnadaṇḍo hutvā paresaṃ dāsakammakarādīnaṃ
tasmiṃ tasmiṃ aparādhe aparādhānurūpaṃ vadhabandhanachedanatāḷanādivasena
karoti. Tasseva gharāvāso saṇṭhahatīti attho. Evaṃ chiddaṃ
durabhisambhavaṃ ko gharaṃ paṭipajjatīti idāni evaṃ etesaṃ kuhanādīnaṃ
@Footnote: 1 durabhibhavantipi.

---------------------------------------------------------------------------------------------
page311.
Akaraṇe sati tāya tāya parihāniyā chiddaṃ karaṇe sati niccameva
kātabbato durabhisambhavaṃ durārādhanīyaṃ niccaṃ karontassāpi taṃ
durabhisambhavameva duppūraṃ gharāvāsaṃ ahaṃ nipparitasso hutvā
ajjhāvasissāmīti taṃ ko paṭipajjissatīti.
     Evaṃ mahāsatto gharāvāsassa dosaṃ kathetvā uyyānameva
agamāsi.
     Satthā imaṃ dhammadesanaṃ āharitvā jātakaṃ samodhānesi. Tadā
bārāṇasiseṭṭhī rojo mallo ahosi, vacchanakhaparibbājako pana
ahamevāti.
                   Vacchanakhajātakaṃ pañcamaṃ.
                      ----------
                       6 Bakajātakaṃ
     bhaddako vatāyaṃ pakkhīti idaṃ satthā jetavane viharanto ekaṃ
kuhakaṃ ārabbha kathesi.
     Taṃ hi satthā ānetvā dassitaṃ disvā na bhikkhave idāneva
kuhako, pubbepesa kuhako yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
himavantappadese ekasmiṃ sare maccho hutvā mahāparivāro vasi.
Atheko bako macche khādissāmīti sarassa āsannaṭṭhāne sīsaṃ
pātetvā pakkhe pasāretvā mandamando macche olokento

---------------------------------------------------------------------------------------------
page312.
Aṭṭhāsi tesaṃ pamādaṃ āgamayamāno. Tasmiṃ khaṇe bodhisatto
macchagaṇaparivuto gocaraṃ gaṇhanto taṃ ṭhānaṃ pāpuṇi. Macchagaṇo
taṃ bakaṃ passitvā paṭhamaṃ gāthamāha
         bhaddako vatāyaṃ pakkhī    dijo kumudasannibho
         vūpasantehi pakkhehi     mandamandova jhāyatīti.
     Tattha mandamandova jhāyatīti abalabalo viya hutvā kiñci
ajānanto viya ekakova jhāyatīti.
     Atha naṃ bodhisatto oloketvā dutiyaṃ gāthamāha
         nāssa sīlaṃ vijānātha    anaññāya pasaṃsatha,
         amhe dijo na pāleti, tena pakkhī na phandatīti.
     Tattha anaññāyāti ajānitvā. Amhe dijo na pāletīti
esa dijo amhe na rakkhati na gopāyati kataraṃ nu kho etesu
kabalaṃ karissāmīti upadhāreti. Tena pakkhī na phandatīti tenāyaṃ
sakuṇo na phandati na calatīti.
     Evaṃ vutte macchagaṇo udakaṃ khobhetvā bakaṃ palāpesi.
     Satthā imaṃ dhammadesanaṃ āharitvā jātakaṃ samodhānesi. Tadā
bako kuhako ahosi, maccharājā pana ahamevāti.
                     Bakajātakaṃ chaṭṭhaṃ.
                      ----------

---------------------------------------------------------------------------------------------
page313.
                      7 Sāketajātakaṃ
     ko nu kho bhagavā hetūti idaṃ satthā sāketaṃ upanissāya
viharanto sāketabrāhmaṇaṃ ārabbha kathesi. Vatthu panettha
atītampi paccuppannampi heṭṭhā ekanipāte kathitameva.
     Tathāgatassa pana vihāraṃ gatakāle bhikkhū sineho nāmesa bhante
kathaṃ patiṭṭhātīti pucchantā paṭhamaṃ gāthamāhaṃsu
        ko nu kho bhagavā hetu  ekacce idha puggale
        atīva hadayaṃ nibbāti     cittaṃ vāpi 1- pasīdatīti.
     Tassattho ko nu kho hetu yena idhekacce puggale
diṭṭhamatte yeva hadayaṃ ativiya nibbāti 2- suvāsitassa udakassa ghaṭasahassena
parisittaṃ viya sītalaṃ hoti, ekacce na nibbāti, ekacce diṭṭhamatte
yeva cittaṃ pasīdati mudu hoti pemavasena alaliyati, ekacce
na alliyatīti.
     Atha nesaṃ satthā pemakāraṇaṃ dassento dutiyaṃ gāthamāha
        pubbe va sannivāsena   paccuppannahitena vā
        evantaṃ jāyate pemaṃ   uppalaṃva yathodaketi.
     Tassattho bhikkhave pemaṃ nāmetaṃ dvīhi kāraṇehi jāyati,
pubbe purimabhave mātā vā pitā vā dhītā vā putto vā bhātā
@Footnote: 1 cittañcāpītipi .   2 nibbāyatītipi.

---------------------------------------------------------------------------------------------
page314.
Vā bhaginī vā pati vā bhariyā vā sahāyo vā mitto vā
hutvā yo yena saddhiṃ ekaṭṭhāne vuṭṭhapubbo tassa iminā pubbe
va sannivāsena bhavantarepi anubandhanto sopi sineho na vijahati,
imasmiṃ attabhāve katena paccuppannahitena vā evaṃ taṃ jāyate
pemaṃ, imehi dvīhi kāraṇehi taṃ pemaṃ jāyati. Yathā kiṃ. Uppalaṃ
va yathodaketi. Vakārassa rassattaṃ kataṃ. Samuccayatthe cesa vutto.
Tasmā uppalañca sesañca jalajapupphaṃ yathā udake jāyamānaṃ dve
kāraṇāni nissāya jāyati udakañceva kalalañca, tathā cetehi dvīhi
kāraṇehi pemaṃ jāyatīti. Evamettha attho daṭṭhabbo.
     Satthā imaṃ dhammadesanaṃ āharitvā jātakaṃ samodhānesi. Tadā
brāhmaṇo ca brāhmaṇī ca imeva dve janā ahesuṃ, putto
pana ahamevāti.
                   Sāketajātakaṃ sattamaṃ.
                      -----------
                      8 Ekapadajātakaṃ
     iṅgha ekapadaṃ tātāti idaṃ satthā jetavane viharanto ekaṃ
kuṭumbikaṃ ārabbha kathesi.
     Sāvatthivāsiko kireko kuṭumbiko ahosi. Athassa ekadivasaṃ
aṅke nisinno putto atthassa dvāraṃ nāma pañhaṃ pucchi. So
ca buddhavisayo esa pañho, na taṃ añño kathetuṃ sakkhissatīti

---------------------------------------------------------------------------------------------
page315.
Puttaṃ gahetvā jetavanaṃ gantvā satthāraṃ vanditvā bhante ayaṃ me
dārako ūrumhi nisinno atthassa dvāraṃ nāma pañhaṃ pucchi, ahaṃ
taṃ ajānanto idhāgato, kathetha bhante imaṃ pañhanti. Satthā na
kho upāsaka ayaṃ dārako idāneva atthagavesako, pubbepi
atthagavesako hutvā imaṃ pañhaṃ paṇḍite pucchi, porāṇakapaṇḍitāpissa
kathesuṃ, bhavasaṅkhepagatattā pana na sallakkhesīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
seṭṭhikule nibbattitvā vayappatto pitu accayena seṭṭhiṭṭhānaṃ
labhi. Athassa putto daharakumāro ūrumhi nisīditvāva tāta
mayhaṃ ekaṃ padaṃ anekatthapadanissitaṃ 1- ekaṃ kāraṇaṃ kathethāti pucchanto
paṭhamaṃ gāthamāha
           iṅgha ekaṃ padaṃ tāta   anekatthapadanissitaṃ
           kiñci saṅgahitaṃ brūhi,   yenatthe sādhayemaseti.
     Tattha iṅghāti yācanatthe codanatthe vā nipāto. Ekaṃ
padanti ekaṃ kāraṇapadaṃ, ekaṃ kāraṇasaṅgahitaṃ vā byañjanapadaṃ.
Anekatthapadanissitanti anekāni atthapadāni kāraṇapadāni nissitaṃ.
Kiñci saṅgahitaṃ brūhīti kiñci ekaṃ bahunnaṃ padānaṃ saṅgāhikaṃ
brūhi. Ayameva vā pāṭho. Yenatthe sādhayemaseti yena kena
padena anekatthanissitena mayaṃ attano vuḍḍhiṃ sādheyyāma, taṃ me
kathehīti pucchati.
@Footnote: 1 ekapadaṃ anekatthanissitantipi.

---------------------------------------------------------------------------------------------
page316.
     Athassa pitā kathento dutiyaṃ gāthamāha
          dakkheyyekapadaṃ tāta     anekatthapadanissitaṃ
          tañca sīlena saṃyuttaṃ      khantiyā upapāditaṃ
          alaṃ mitte sukhāpetuṃ     amittānaṃ dukhāya vāti.
     Tattha dakkheyyekapadaṃ tātāti dakkheyyaṃ ekapadaṃ. Dakkheyyaṃ
nāma lābhuppādakassa chekassa kusalassa ñāṇasampayuttaṃ viriyaṃ.
Anekatthapadanissitanti evaṃ vuttappakāraviriyaṃ anekehi atthapadehi
nissitaṃ. Katarehīti sīlādīhi. Teneva tañca sīlena saṃyuttanti
ādimāha. Tassattho tañca panetaṃ viriyaṃ ācārasīlasaṃyuttaṃ
adhivāsanakhantiyā upetaṃ mitte sukhāpetuṃ amittānaṃ dukkhāya alaṃ samatthaṃ,
ko hi nāma lābhuppādakañāṇasampayuttakusalaviriyasamannāgato ācāra-
khantisampanno mitte sukhāpetuṃ amitte vā dukkhāpetuṃ  na sakkotīti.
     Evaṃ bodhisatto puttassa pañhaṃ kathesi. So pitarā
kathitanayeneva attano atthaṃ sādhayitvā yathākammaṃ gato.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne pitāputtā sotāpattiphale patiṭṭhitā.
Tadā putto ayameva ahosi, bārāṇasiseṭṭhī pana ahamevāti.
                   Ekapadajātakaṃ aṭṭhamaṃ.
                     ------------

---------------------------------------------------------------------------------------------
page317.
                     9 Haritamātajātakaṃ
     āsīvisampi maṃ santanti idaṃ satthā veḷuvane viharanto
ajātasattuṃ ārabbha kathesi.
     Kosalarājassa hi pitā mahākosalo bimbisārarañño dhītaraṃ
dadamāno dhītu nhānamūlaṃ kāsikagāmakaṃ nāma adāsi. Sā devī
ajātasattunā pitughātakamme kate rañño sinehena na cirasseva
kālamakāsi. Ajātasattu mātari kālakatāyapi taṃ gāmaṃ bhuñjateva.
Kosalarājā pitughātakassa corassa mama kulasantakaṃ gāmaṃ na dassāmīti
tena saddhiṃ yujjhati. Kadāci mātulassa jayo hoti, kadāci
bhāgineyyassa. Yadā pana ajātasattu jināti tadā somanassappatto
rathe dhajaṃ ussāpetvā mahantena yasena nagaraṃ pavisati. Yadā
parājayati tadā domanassappatto kiñci ajānāpetvā va pavisati.
Athekadivasaṃ bhikkhū dhammasabhāyaṃ kathaṃ samuṭṭhāpesuṃ āvuso ajātasattu
mātulaṃ jinitvā tussi parājito domanassappatto ahosīti. Satthā
āgantvā kāyanuttha bhikkhave etarahi kathāya sannisinnāti pucchitvā
imāya nāmāti vutte na bhikkhave idāneva pubbepesa jinitvā
tussati parājito domanassappatto hotīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
nīlamaṇḍukayoniyaṃ nibbatti. Tadā manussā nadīkandarādīsu tattha
tattha macchaṃ gahaṇatthāya kumināni oḍḍesuṃ. Ekasmiṃ kumine bahū

---------------------------------------------------------------------------------------------
page318.
Macchā pavisiṃsu. Atheko udakāsīviso macche khādanto taṃ kuminaṃ
pāvisi. Bahū macchā ekato hutvā taṃ khādantā ekantalohitaṃ
akaṃsu. So paṭisaraṇaṃ apassanto maraṇabhayatajjito kuminamukhena
nikkhamitvā vedanāppatto udakapariyante nipajji. Nīlamaṇḍukopi
tasmiṃ khaṇe uppatitvā kuminamūlamatthake nipanno hoti. Āsīviso
vinicchayaṭṭhānaṃ alabhanto tattha taṃ nipannakaṃ disvā samma nīlamaṇḍuka
imesaṃ macchānaṃ kiriyā ruccati tuyhanti pucchanto paṭhamaṃ gāthamāha
          āsīvisampi maṃ santaṃ    paviṭṭhaṃ kumināmukhaṃ
          ruccate haritamātā 1- yaṃ maṃ khādanti macchakāti.
     Tattha āsīvisampi maṃ santanti maṃ āgatavisaṃ samānaṃ. Ruccate
haritamātā yaṃ maṃ khādanti macchakāti etaṃ tava ruccati
haritamaṇḍukaputtāti vadati.
     Atha naṃ haritamaṇḍuko āma samma ruccati, kiṃkāraṇā, sace
tvaṃ hi tava padesaṃ āgate macche khādasi, macchāpi attano padesaṃ
āgataṃ taṃ khādanti, attano attano visaye padese gocarabhūmiyaṃ
abalaṃ nāma natthīti vatvā dutiyaṃ gāthamāha
          vilumpateva puriso     yāvassa upakappati,
          yadā caññe vilumpanti  so vilutto vilumpatīti.
     Tattha vilumpateva puriso yāvassa upakappatīti yāva assa
purisassa issariyaṃ upakappati ijjhati pavattati tāva so aññaṃ
@Footnote: 1 haritāmātātipi.

---------------------------------------------------------------------------------------------
page319.
Vilumpati yeva. Yāva so upakappatītipi pāṭho. Yattakaṃ kālaṃ
so puriso sakkoti vilumpitunti attho. Yadā caññe vilumpantīti
yadā aññe issarā hutvā vilumpanti. So vilutto vilumpatīti
atha so vilumpako aññehi vilumpati. Vilumparetipi pāṭho.
Ayamettha attho. Vilumpananti paṭhanti. Tassattho na sameti
evaṃ vilumpako puna vilumpaṃ pāpuṇātīti.
     Bodhisattena aṭṭe vinicchite udakāsīvisassa dubbalabhāvaṃ ñatvā
paccāmittaṃ gaṇhissāmāti macchagaṇā kuminamukhā nikkhamitvā tattheva
jīvitakkhayaṃ pāpetvā pakkāmuṃ.
     Satthā imaṃ dhammadesanaṃ āharitvā jātakaṃ samodhānesi. Tadā
udakāsīviso ajātasattu ahosi, nīlamaṇḍuko pana ahamevāti.
                   Haritamātajātakaṃ navamaṃ.
                       --------
                    10 Mahāpiṅgalajātakaṃ
     sabbo janoti idaṃ satthā jetavane viharanto devadattaṃ
ārabbha kathesi.
     Devadatte satthari āghāṭaṃ bandhitvā navamāsaccayena jetavane
dvārakoṭṭhake paṭhaviyaṃ nimmugge sāvatthivāsino ca sakalaraṭṭhavāsino
ca buddhapaṭikaṇṭako 1- devadatto paṭhaviyā gilito, nihatapaccāmitto
@Footnote: 1 paṭikaṇḍakotipi .pe.

---------------------------------------------------------------------------------------------
page320.
Idāni sammāsambuddho jātoti tuṭṭhahaṭṭhā ahesuṃ. Tesaṃ sutvā
paramparāghosena sakalajambudīpavāsino yakkhabhūtadevagaṇā ca tuṭṭhahaṭṭhā
evameva āhaṃsu. Athekadivasaṃ bhikkhū dhammasabhāyaṃ kathaṃ samuṭṭhāpesuṃ
āvuso devadatte paṭhaviyaṃ nimmugge buddhapaṭikaṇṭako devadatto
paṭhaviyā gilitoti mahājano attamano jātoti. Satthā āgantvā
kāyanuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva devadatte mate mahājano tussati
ceva hasati ca, pubbepi tussati ceva hasati cāti vatvā atītaṃ āhari.
     Atīte bārāṇasiyaṃ mahāpiṅgalo nāma rājā adhammena visamena
rajjaṃ kāresi, chandādivasena pāpakammāni karonto daṇḍabalijaṅgha-
kahāpaṇādigahaṇena ucchuyante ucchuṃ viya mahājanaṃ pīḷesi. So
kakkhaḷo pharuso sāhasiko. Paresu anuddayamattampi nāmassa
natthi. Gehe itthīnampi puttadhītānampi amaccabrāhmaṇagahapatiādīnampi
appiyo amanāpo akkhimhi patitarajaṃ viya bhattapiṇḍe sakkharā
viya paṇhiṃ vijjhitvā paviṭṭhakaṇṭako viya ca ahosi. Tadā
bodhisatto mahāpiṅgalassa putto hutvā nibbatti. Mahāpiṅgalo
dīgharattaṃ rajjaṃ kāretvā kālamakāsi. Tasmiṃ kālakate
sakalabārāṇasivāsino haṭṭhatuṭṭhā mahāhasitaṃ hasitvā dārūnaṃ sakaṭasahassena
mahāpiṅgalaṃ jhāpetvā anekehi ghaṭasahassehi āḷāhanaṃ nibbāpetvā
bodhisattaṃ rajje abhisiñcitvā dhammiko no rājā laddhoti
haṭṭhatuṭṭhā nagare ussavabheriṃ cārāpetvā samussitadhajapaṭākaṃ nagaraṃ

---------------------------------------------------------------------------------------------
page321.
Alaṅkaritvā dvāradvāre maṇḍapaṃ kāretvā vippakiṇṇalājakusuma-
maṇḍitatalesu alaṅkatamaṇḍapesu nisīditvā khādiṃsu ceva piviṃsu ca.
Bodhisattopi alaṅkatamahātale samussitasetachattassa pallaṅkassa majjhe
mahāyasaṃ anubhavanto nisīdi. Amaccā ca brāhmaṇagahapatikā ca
raṭṭhikadovārikādayo ca rājānaṃ parivāretvā aṭṭhaṃsu. Atheko
dovāriko nātidūre ṭhatvā assasanto passasanto parodi.
Bodhisatto taṃ disvāva samma dovārika mama pitari kālakate sabbe
tuṭṭhapahaṭṭhā ussavaṃ kīḷantā vicaranti, tvaṃ pana rodamāno ṭhito
kiṃ nu kho mama pitā taveva piyo ahosi manāpoti pucchanto paṭhamaṃ
gāthamāha
                sabbo jano hiṃsito piṅgalena,
                tasmiṃ mate paccayaṃ vedayanti,
                piyo nu te āsi akaṇhanetto,
                kasmā nu tvaṃ rodasi dvārapālāti.
     Tattha hiṃsitoti nānappakārehi daṇḍabaliādīhi pīḷito.
Piṅgalenāti piṅgalakkhena. Tassa kira dvepi akkhīni nibbiṭṭhapiṅgalāni
biḷālakkhivaṇṇāni ahesuṃ. Tenevassa piṅgaloti nāmaṃ akaṃsu.
Paccayaṃ vedayantīti pītiyo pavedayanti. Akaṇhanettoti piṅgalanetto.
Kasmā nu tvanti kena kāraṇena tvaṃ rodasi. Aṭṭhakathāyaṃ
pana kasmā tuvantipi pāṭho.

---------------------------------------------------------------------------------------------
page322.
     So tassa vacanaṃ sutvā nāhaṃ mahāpiṅgalo matoti rodāmi,
sīsaṃ me sukhaṃ jātaṃ, piṅgalarājā hi pāsādā otaranto ca ārohanto
ca kammāramuṭṭhikāya hananto viya mayhaṃ sīse aṭṭhaṭṭha khaṭake deti,
so paralokaṃ gantvāpi mama sīse dadamāno viya nirayapālānampi
yamassāpi sīse khaṭake dassati, atha naṃ te ativiya ayaṃ amhe
bādhatīti puna idheva ānetvā vissajjeyyuṃ, atha me so punapi
sīse khaṭake dadeyyāti bhayena ahaṃ rodāmīti imamatthaṃ pakāsento
dutiyaṃ gāthamāha
               na me piyo āsi akaṇhanetto,
               bhāyāmi paccāgamanāya tassa,
               ito gato hiṃseyya maccurājaṃ,
               so hiṃsito āneyya puna idhāti.
     Atha naṃ bodhisatto so rājā dārūnaṃ sakaṭasahassena daḍḍho
udakassa ghaṭasatehi parisitto, sāpissa āḷāhanabhūmi samantato
parikkhittā, pakatiyā ca paralokaṃ gato nāma aññattha gatova,
so puna teneva sarīrena na āgacchati, mā tvaṃ bhāyīti taṃ
samassāsento imaṃ gāthamāha
        daḍḍho vāhasahassehi    sitto ghaṭasatehi so,
        parikkhittā ca sā bhūmi,  mā bhāyi, nāgamissatīti.

---------------------------------------------------------------------------------------------
page323.
     Tato paṭṭhāya dovāriko assāsaṃ paṭilabhi. Bodhisatto
dhammena rajjaṃ kāretvā dānādīni puññāni katvā yathākammaṃ
gato.
     Satthā imaṃ dhammadesanaṃ āharitvā jātakaṃ samodhānesi.
Tadā mahāpiṅgalo devadatto ahosi, putto pana ahamevāti.
                   Mahāpiṅgalajātakaṃ dasamaṃ.
                   Upāhanavaggo navamo.
                      -----------

---------------------------------------------------------------------------------------------
page324.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page325.
                    10 Sigālavaggavaṇṇanā
                       --------
                    1 sabbadāṭhajātakaṃ.
     Sigālo mānathaddhoti idaṃ satthā veḷuvane viharanto devadattaṃ
ārabbha kathesi.
     Devadatto ajātasattuṃ pasādetvā uppāditalābhasakkāraṃ ciraṭṭhitikaṃ
kātuṃ nāsakkhi. Nāḷāgiripayojane pāṭihāriyassa diṭṭhakālato paṭṭhāya
tassa so lābhasakkāro antaradhāyi. Athekadivasaṃ bhikkhū dhammasabhāyaṃ
kathaṃ samuṭṭhāpesuṃ āvuso devadatto lābhasakkāraṃ uppādetvā
ciraṭṭhitikaṃ kātuṃ nāsakkhīti. Satthā āgantvā kāyanuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave idāneva devadatto attano uppannaṃ lābhasakkāraṃ
antaradhāpeti, pubbepi antaradhāpesi yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tassa purohito ahosi tiṇṇaṃ vedānaṃ aṭṭhārasannaṃ sippānaṃ pāraṃ
gato. So paṭhavīvijayamantaṃ nāma jānāti. Paṭhavīvijayamantoti
āvajjanamanto vuccati. Athekadivasaṃ bodhisatto taṃ mantaṃ
sajjhāyissāmīti ekasmiṃ aṅgaṇaṭṭhāne piṭṭhipāsāṇe nisīditvā
sajjhāyamakāsi. Taṃ kira mantaṃ aññavihitena dhītivirahitaṃ sādhetuṃ na sakkā.

---------------------------------------------------------------------------------------------
page326.
Tasmā so tathārūpe ṭhāne sajjhāyati. Athassa sajjhāyakaraṇakāle
eko sigālo ekasmiṃ bile nipanno taṃ mantaṃ sutvāva paguṇamakāsi.
So kira anantarātīte attabhāve paguṇapaṭhavīvijayamanto eko
brāhmaṇo ahosi. Bodhisatto sajjhāyaṃ katvā uṭṭhāya paguṇo
vata me ayaṃ mantoti āha. Sigālo bilā nikkhamitvā ambho
brāhmaṇa ayaṃ manto tayāpi mameva paguṇataroti vatvā palāyi.
Bodhisatto ayaṃ sigālo mahantaṃ akusalaṃ karissatīti gaṇha gaṇhāti
thokaṃ anubandhi. Sigālo palāyitvā araññaṃ pāvisi. So
gantvā ekaṃ sigāliṃ thokaṃ sarīre ḍaṃsitvā kiṃ sāmīti vutte mayhaṃ
jānāsi na jānāsīti āha. Sā āma jānāmi sāmīti sampaṭicchi.
So paṭhavīvijayamantaṃ parivattetvā anekāni sigālasatāni āṇāpetvā
sabbepi hatthiassasīhabyagghasasasūkaramigādayo catuppāde attano
santike akāsi, katvā ca pana sabbadāṭho nāma rājā hutvā
ekaṃ sigāliṃ aggamahesiṃ akāsi. Dvinnaṃ hatthīnaṃ piṭṭhe sīho
tiṭṭhati, sīhapiṭṭhe sabbadāṭho sigālarājā sigāliyā aggamahesiyā
saddhiṃ nisīdati, mahanto yaso ahosi. So yasamahantena pamajjitvā
mānaṃ uppādetvā bārāṇasirajjaṃ gaṇhissāmīti sabbacatuppadehi
parivuto bārāṇasiyā avidūraṭṭhānaṃ sampāpuṇi. Parisā dvādasayojanā
ahosi. So avidūre ṭhito yeva rajjaṃ vā detu yuddhaṃ
vāti rañño sāsanaṃ pesesi. Bārāṇasivāsino bhītatasitā
nagaradvārāni pidahitvā aṭṭhaṃsu. Bodhisatto rājānaṃ upasaṅkamitvā

---------------------------------------------------------------------------------------------
page327.
Mā bhāyi mahārāja, sabbadāṭhasigālena saddhiṃ yuddhaṃ mama bhāro,
ṭhapetvā maṃ añño tena saddhiṃ yujjhituṃ samattho nāma natthīti
rājānañca nāgare ca samassāsetvā kinti katvā nu kho sabbadāṭho
rajjaṃ gahessati, pucchissāmi tāva nanti dvāraṭṭālakaṃ abhirūhitvā
samma sabbadāṭha kinti katvā imaṃ rajjaṃ gaṇhissasīti pucchi.
Sīhaṃ sīhanādaṃ nadāpetvā mahājanaṃ saddena santāsetvā
gaṇhissāmīti. Bodhisatto attheso upāyoti ñatvā aṭṭālakā oruyha
sakaladvādasayojanikabārāṇasinagaravāsino kaṇṇachiddāni māsapiṭṭhena
lañcantūti bheriṃ cārāpesi. Mahājano bhericāraṇaṃ sutvā antamaso
bilāre upādāya sabbacatuppādānañceva attano ca kaṇṇachiddāni
yathā parassa saddaṃ sotuṃ na sakkā evaṃ māsapiṭṭhena lañci.
Atha kho bodhisatto puna aṭṭālakaṃ abhirūhitvā sabbadāṭhāti āha.
Kiṃ brāhmaṇāti. Imaṃ rajjaṃ kinti katvā gaṇhissasīti. Sīhaṃ
sīhanādaṃ nadāpetvā manusse tāsetvā jīvitakkhayaṃ pāpetvā
gaṇhissāmīti. Sīhanādaṃ nadāpetuṃ na sakkhissasi, jātisampannā
hi surattahatthapādā kesarasīharājāno tādisassa jarasigālassa āṇaṃ
na karissantīti. Sigālo mānathaddho hutvā aññe ca tāva
sīhā tiṭṭhantu, yassāhaṃ piṭṭhe nisinno taññeva nadāpessāmīti
āha. Tena hi nadāpehi, sace sakkosīti. So yasmiṃ sīhe
nisinno tassa nadāhīti pādena saññaṃ adāsi. So hatthikumbhe
mukhaṃ uppīḷetvā tikkhattuṃ appaṭivattiyaṃ sīhanādaṃ nadi. Hatthī

---------------------------------------------------------------------------------------------
page328.
Santāsappattā hutvā sigālaṃ pādamūle pātetvā pādenassa sīsaṃ
akkamitvā cuṇṇavicuṇṇaṃ akaṃsu. Sabbadāṭho tattheva jīvitakkhayaṃ
patto. Te hatthī sīhanādaṃ sutvā maraṇabhayatajjitā aññamaññaṃ
ovijjhitvā tattheva jīvitakkhayaṃ pāpuṇiṃsu. Ṭhapetvā sīhe sesāpi
migasūkarādayo sasabilārapariyosānā sabbe catuppādā tattheva
jīvitakkhayaṃ pāpuṇiṃsu. Sīhā palāyitvā araññaṃ pāvisiṃsu.
Dvādasayojaniko maṃsarāsi ahosi. Bodhisatto aṭṭālakā otaritvā
nagaradvārāni vivarāpetvā sabbe attano kaṇṇesu māsapiṭṭhaṃ
apanetvā maṃsatthikā maṃsaṃ āharantūti nagare bheriṃ cārāpesi.
Manussā allamaṃsaṃ khāditvā sesaṃ sukkhāpetvā vallūramakaṃsu. Tasmiṃ
kira kāle vallūrakaraṇaṃ udapādīti vadanti.
     Satthā imaṃ dhammadesanaṃ āharitvā imā abhisambuddhagāthā 1-
vatvā jātakaṃ samodhānesi
        sigālo mānathaddho ca      parivārena atthiko
        pāpuṇi mahatiṃ bhūmiṃ          rājāsi sabbadāṭhinaṃ,
        evameva manussesu        yo hoti parivāravā
        so hi tattha mahā hoti     sigālo viya dāṭhinanti.
     Tattha mānathaddhoti parivāraṃ nissāya uppannena mānena thaddho.
Parivārena atthikoti uttarimpi parivārena atthiko hutvā.
Mahatiṃ bhūminti mahantaṃ sampattiṃ. Rājāsi sabbadāṭhinanti sabbesaṃ
@Footnote: 1 abhisambuddho hutvā imā gāthātipi.

---------------------------------------------------------------------------------------------
page329.
Dāṭhīnaṃ rājā āsi. So hi tattha mahā hotīti so parivārasampanno
puriso tesu parivāresu mahā nāma hotīti. Sigālo viya
dāṭhinanti yathā sigālo dāṭhīnaṃ mahā ahosi, evaṃ mahā hoti. Atha
so sigālo viya pamādaṃ āpajjitvā taṃ parivāraṃ nissāya vināsaṃ
pāpuṇātīti.
     Tadā sigālo devadatto ahosi, rājā sāriputto, purohito
pana ahamevāti.
                   Sabbadāṭhajātakaṃ paṭhamaṃ.
                     ------------
                       2 Sunakhajātakaṃ
     bālo vatāyaṃ sunakhoti idaṃ satthā jetavane viharanto
ambaṇakoṭṭhakesu āsanasālāya bhattabhuñjanasunakhaṃ ārabbha kathesi.
     Taṃ kira jātakālato paṭṭhāya pānīyahārakā gahetvā tattha
posesuṃ. So aparabhāge tattha bhattaṃ bhuñjanto thūlasarīro ahosi.
Athekadivasaṃ eko gāmavāsī puriso taṃ ṭhānaṃ patto sunakhaṃ disvā
pānīyahārakānaṃ uttarisāṭakañca kahāpaṇañca datvā gaddalena 1- bandhitvā
taṃ ādāya pakkāmi. So gahetvā nīyamāno na vassi, dinnaṃ
dinnaṃ khādanto pacchato pacchato agamāsi. Atha so puriso ayaṃ
@Footnote: 1 gaddūlenātipi.

---------------------------------------------------------------------------------------------
page330.
Idāni maṃ piyāyatīti gaddalaṃ 1- moceti. So vissaṭṭhamattova
ekavegena āsanasālameva gato. Bhikkhū taṃ disvā tena katakāraṇaṃ
jānitvā sāyaṇhasamaye dhammasabhāyaṃ kathaṃ samuṭṭhāpesuṃ āvuso
āsanasālāyaṃ sunakho bandhanamokkhakusalo vissaṭṭhamattova puna āgatoti.
Satthā āgantvā kāyanuttha bhikkhave etarahi kathāya sannisinnāti
pucchitvā imāya nāmāti vutte na bhikkhave so sunakho idāneva
bandhanamokkhakusalo, pubbepi bandhanamokkhakusalo yevāti vatvā atītaṃ
āhari.
     Atīte bārāṇasiyaṃ brahmadatte rajjaṃ kārente bodhisatto
kāsikaraṭṭhe ekasmiṃ mahābhogakule nibbattitvā vayappatto gharāvāsaṃ
aggahesi. Tadā bārāṇasiyaṃ ekassa manussassa sunakho ahosi.
So piṇḍabhattaṃ labhanto thūlasarīro jāto. Atheko gāmavāsī
bārāṇasiṃ āgato taṃ sunakhaṃ disvā tassa manussassa uttarisāṭakañca
kahāpaṇañca datvā sunakhaṃ gahetvā cammayottena bandhitvā
yottakoṭiyaṃ gahetvā gacchanto aṭavimukhe ekaṃ naḷasālaṃ pavisitvā
sunakhaṃ bandhitvā phalake nipajjitvā niddaṃ okkami. Tasmiṃ kāle
bodhisatto kenacideva karaṇīyena aṭaviṃ paṭipanno taṃ sunakhaṃ yottena
bandhitvā ṭhapitaṃ disvā paṭhamaṃ gāthamāha
        bālo vatāyaṃ sunakho     yo varattaṃ na khādati,
        bandhanā ca pamoceyya    asitova gharaṃ vajeti.
@Footnote: 1 gaddūlantipi.

---------------------------------------------------------------------------------------------
page331.
     Tattha pamoceyyāti pamuñceyya. Ayameva vā pāṭho.
Asito va gharaṃ vajeti asito chāto 1- suhito hutvā attano
vasanaṭṭhānaṃ gaccheyya.
     Taṃ sutvā sunakho dutiyaṃ gāthamāha
        aṭṭhitaṃ me manasmiṃ me     atho me hadaye kataṃ,
        kālañca paṭikaṅkhāmi       yāva pasupatujjanoti.
     Tattha aṭṭhitaṃ me manasmiṃ meti yaṃ tumhe kathetha, taṃ mayā
manasmiṃ adhiṭṭhitameva manasmiṃ yeva me etaṃ adhiṭṭhitanti. Atho
me hadaye katanti atha pana me tumhākampi vacanaṃ hadaye katameva.
Kālañca paṭikaṅkhāmīti kālañca paṭimānemi. Yāva pasupatujjanoti
yāvāyaṃ mahājano pasupatu niddaṃ okkamatu, tāvāhaṃ kālaṃ paṭimānemi.
Itarathā hi ayaṃ sunakho palāyatīti attano manoratho 2- uppajjeyya, tasmā
rattibhāge sabbesaṃ suttakāle cammayottaṃ khāditvā palāyissāmīti.
     So evaṃ vatvā mahājane niddaṃ okkamante yottaṃ khāditvā
suhitova palāyitvā attano sāmikānaṃ gharameva gato.
     Satthā imaṃ dhammadesanaṃ āharitvā jātakaṃ samodhānesi. Tadā
sunakho etarahi sunakhova, paṇḍitapuriso pana ahamevāti.
                     Sunakhajātakaṃ dutiyaṃ.
@Footnote: 1 dhātotipi .  2 ravotipi.

---------------------------------------------------------------------------------------------
page332.
                      3 Guttilajātakaṃ
     sattatantiṃ sumadhuranti idaṃ satthā veḷuvane viharanto devadattaṃ
ārabbha kathesi.
     Tasmiṃ hi kāle bhikkhū devadattaṃ āhaṃsu āvuso devadatta
sammāsambuddho tuyhaṃ ācariyo, tvaṃ sammāsambuddhaṃ nissāya tīṇi
piṭakāni uggaṇhi cattāri jhānāni uppādesi, ācariyassa nāma
paṭisattunā bhavituṃ na yuttanti. Devadatto kiṃ pana me āvuso
samaṇo gotamo ācariyo, nanu mayā attano baleneva tīṇi piṭakāni
uggahitāni, cattāri jhānāni uppāditānīti ācariyaṃ paccakkhāsi.
Bhikkhū dhammasabhāyaṃ kathaṃ samuṭṭhāpesuṃ āvuso devadatto ācariyaṃ
paccakkhāto sammāsambuddhassa paṭisattu hutvā mahāvināsaṃ pattoti.
Satthā āgantvā kāyanuttha bhikkhave etarahi kathāya sannisinnāti
pucchitvā imāya nāmāti vutte na bhikkhave devadatto idāneva
ācariyaṃ paccakkhāto mama paṭisattu hutvā mahāvināsaṃ pāpuṇāti,
pubbepi patto yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
gandhabbakule nibbatti. Guttilakumārotissa nāmaṃ akaṃsu. So
vayappatto gandhabbasippe nipphattiṃ patvā guttilagandhabbo nāma
sakalajambudīpe aggagandhabbo ahosi. So dārabharaṇaṃ akatvā

---------------------------------------------------------------------------------------------
page333.
Andhe mātāpitaro posesi. Tadā bārāṇasivāsino vāṇijā
vaṇijjāya ujjeniṃ gantvā ussave saṅghuṭṭhe chandakaṃ saṃharitvā
bahuṃ mālāgandhavilepanañca khajjabhojanādīni ca ādāya kīḷanaṭṭhāne
sannipatitvā vetanaṃ datvā ekaṃ gandhabbaṃ ānethāti āhaṃsu.
Tena samayena ujjeniyaṃ musilo nāma jeṭṭhagandhabbo hoti. Te taṃ
pakkosāpetvā attano gandhabbaṃ kāresuṃ. Musilo vīṇaṃ vādentopi
vīṇaṃ paṭhamamucchanāya mucchitvā vādesi. Tesaṃ guttilagandhabbassa
gandhabbe jānitaparicayānaṃ tassa gandhabbaṃ kilañjakaṇḍuvanaṃ viya hutvā
upaṭṭhāsi. Ekopi pahaṭṭhākāraṃ na dassesi. Musilo tesu tuṭṭhākāraṃ
adassentesu atikharaṃ katvā vādemi maññeti majjhimamucchanāya mucchetvā
majjhimasarena vādesi. Te tatthāpi majjhattāva ahesuṃ. Atha so
ime na kiñci jānanti maññeti sayampi ajānanako viya hutvā
tantiyo sithile vādesi. Te tatthāpi na kiñci āhaṃsu. Atha
ne musilo ambho vāṇijā kiṃ nu kho mayi vīṇaṃ vādente tumhe
na tussathāti āha. Kiṃ pana tvaṃ vīṇaṃ vādesi, mayaṃ hi ayaṃ
vīṇaṃ mucchetīti saññaṃ akarimhāti. Kiṃ pana tumhe mayā uttaritaraṃ
ācariyaṃ jānātha udāhu attano ajānanabhāvena na tussathāti.
Vāṇijā bārāṇasiyaṃ guttilagandhabbassa vīṇāsaddaṃ sutapubbaṃ 1- tava
vīṇāsaddo itthīnaṃ dārake tosāpanasaddo viya hotīti āhaṃsu.
Tena hi tumhehi dinnaṃ paribbayaṃ paṭiggaṇhatha, na mayhaṃ etena
@Footnote: 1 sutapubbānantipi, sutvātipi.

---------------------------------------------------------------------------------------------
page334.
Attho, api ca kho pana bārāṇasiṃ gacchantā maṃ gaṇhitvā gaccheyyāthāti.
Te sādhūti sampaṭicchitvā gamanakāle taṃ ādāya bārāṇasiṃ
gantvā tassa musilassa etaṃ guttilassa vasanaṭṭhānanti ācikkhitvā
sakanivesaṃ agamaṃsu. Musilo bodhisattassa gehaṃ pavisitvā laggetvā
ṭhapitaṃ bodhisattassa jātivīṇaṃ disvā gahetvā vādesi. Athassa
bodhisattassa mātāpitaro andhabhāvena taṃ apassantā mūsikā maññe
jātivīṇaṃ khādantīti saññāya undurā vīṇaṃ khādantīti āhaṃsu.
Tasmiṃ kāle musilo vīṇaṃ ṭhapetvā bodhisattassa mātāpitaro vanditvā
kuto āgatosīti vutte ācariyassa santike sippaṃ uggaṇhituṃ
ujjenito āgatomhīti āha. So sādhūti vutte kahaṃ ācariyoti
pucchitvā vippavuṭṭho tāta ajja āgamissatīti sutvā tattheva
nisīditvā bodhisattaṃ āgataṃ disvā tena katapaṭisanthāro attano
āgatakāraṇaṃ ārocesi. Bodhisatto aṅgavijjāpāṭhako, so tassa
asappurisabhāvaṃ ñatvā gaccha tāta, natthi tava sippanti paṭikkhipi.
So bodhisattassa mātāpitūnaṃ pāde gahetvā upakāraṃ karonto te
ārādhetvā sippaṃ me dāpethāti yāci. Bodhisatto mātāpitūhi
punappunaṃ vuccamāno te atikkamituṃ asakkonto sippaṃ adāsi.
So bodhisattena saddhiṃ rājanivesanaṃ gacchati. Rājā taṃ disvā ko
esa ācariyāti pucchati. Mayhaṃ antevāsiko mahārājāti. So
anukkamena rañño vissāsikova ahosi. Bodhisatto ācariyamuṭṭhiṃ
akatvā attano jānananiyāmena sabbasippaṃ sikkhāpetvā niṭṭhitaṃ

---------------------------------------------------------------------------------------------
page335.
Te tāta sippanti āha. So cintesi mayhaṃ sippaṃ paguṇaṃ,
idañca bārāṇasinagaraṃ sakalajambudīpe agganagaraṃ, ācariyopi mahallako,
idheva mayā vasituṃ vaṭṭatīti. So ācariyaṃ āha ācariya ahaṃ
rājānaṃ upaṭṭhahissāmīti. Ācariyo sādhu tāta, rañño
ārocessāmīti rañño santikaṃ gantvā amhākaṃ antevāsiko devaṃ
upaṭṭhātuṃ icchati, deyyadhammassa jānāthāti rañño ārocetvā
raññā tumhākaṃ deyyadhammato upaḍḍhaṃ labhissatīti vutte taṃ pavattiṃ
musilassa ārocesi. Musilo ahaṃ tumhehi samakaññeva labhanto
upaṭṭhahissāmi alabhanto na upaṭṭhahissāmīti āha. Kiṃkāraṇāti.
Nanu ahaṃ tumhākaṃ jānanasippaṃ sabbaṃ jānāmīti. Āma jānāsīti.
Evaṃ sante kasmā mayhaṃ upaḍḍhaṃ detīti. Bodhisatto rañño
ārocesi. Rājā yadi evaṃ tumhehi samakaṃ sippaṃ dassetuṃ sakkonto
samakaṃ labhissatīti āha. Bodhisatto rañño vacanaṃ sutvā tassa
ārocetvā tena sādhu dassemīti vutte rañño taṃ pavattiṃ
ārocetvā sādhu dassetu, kataradivasaṃ sākacchā hotūti vutte ito
sattame divase hotu mahārājāti āha. Rājā musilaṃ pakkosāpetvā
saccaṃ kira tvaṃ ācariyena saddhiṃ sākacchaṃ karissasīti pucchitvā
saccaṃ devāti vutte ācariyena saddhiṃ viggaho nāma na vaṭṭati,
mā karīti vāriyamānopi alaṃ mahārāja, hotu yeva me ācariyena
saddhiṃ sattame divase sākacchā, katarassa jānanabhāvaṃ jānissāmāti
āha. Rājā sādhūti sampaṭicchitvā ito kira sattame

---------------------------------------------------------------------------------------------
page336.
Divase ācariyaguttilo antevāsikamusilo ca rājadvāre aññamaññaṃ
sākacchitvā sippaṃ dassissanti, nāgarā sannipatitvā sippaṃ passantūti
bheriñcārāpesi. Bodhisatto cintesi ayaṃ musilo thāmabalo taruṇo,
ahaṃ mahallako parihīnatthāmo, mahallakassa kiriyā nāma na sampajjati,
antevāsike nāma parājitepi viseso natthi, antevāsikassa pana
jaye sati, pattabbalajjato araññaṃ pavisitvā maraṇaṃ varanti. So
araññaṃ pavisitvā maraṇabhayena nivatti, lajjabhayena puna gacchati.
Evamassa gamanāgamanaṃ karontasseva cha divasā atikkantā, tiṇāni
matāni, jaṅghamaggo nibbatti. Tasmiṃ khaṇe sakkassa bhavanaṃ uṇhākāraṃ
dassesi. Sakko āvajjento taṃ kāraṇaṃ ñatvā guttilagandhabbo
antevāsikassa bhayena araññe mahādukkhaṃ anubhoti, etassa mayā
avassayena bhavituṃ vaṭṭatīti vegenāgantvā bodhisattassa purato
ṭhatvā ācariya kasmā araññaṃ paviṭṭhosīti pucchitvā kosi tvanti
vutte sakkohamasmīti āha. Atha naṃ bodhisatto ahaṃ kho devarāja
antevāsikato parājayabhayena araññaṃ paviṭṭhoti vatvā paṭhamaṃ gāthamāha
        sattatantiṃ sumadhuraṃ       rāmaṇeyyaṃ avādayiṃ,
        so maṃ raṅgamhi avheti, saraṇaṃ me hohi kosiyāti.
     Tassattho ahaṃ devarāja musilaṃ nāma antevāsikaṃ sattatantiṃ
sumadhuraṃ rāmaṇeyyaṃ vīṇaṃ attano jānananiyāmena sikkhāpesiṃ, so
maṃ idāni raṅgamaṇḍale pakkosati, tassa me tvaṃ kosiyagotta
saraṇaṃ hohīti.

---------------------------------------------------------------------------------------------
page337.
     Sakko tassa vacanaṃ sutvā mā bhāyi, ahaṃ te tāṇañca
leṇañcāti vatvā dutiyaṃ gāthamāha
        ahaṃ taṃ saraṇaṃ samma,      ahamācariyapūjako,
        na taṃ jayissati sisso,    sissamācariya jessasīti.
     Tattha ahaṃ taṃ saraṇanti ahaṃ saraṇaṃ avassayo patiṭṭhā hutvā
taṃ tāyissāmi. Sammāti piyavacanametaṃ. Sissamācariya jessasīti
ācariya tvaṃ vīṇaṃ vādayamāno sissaṃ janissasi.
     Api ca taṃ vīṇaṃ vādento ekaṃ tantiṃ chinditvā cha
vādeyyāsi, vīṇā te pakatisaddo bhavissati, musilopi tantiṃ chindissati,
athassa vīṇāya saddo na bhavissati, tasmiṃ khaṇe so parājayaṃ
pāpuṇissati, athassa parājayabhāvaṃ ñatvā dutiyampi tatiyampi catutthampi
pañcamampi chaṭṭhampi sattamampi tantiṃ chinditvā suddhadaṇḍakameva
vādeyyāsi, chinnatantikoṭīhi saro nikkhamitvā sakalaṃ dvādasayojanikaṃ
bārāṇasinagaraṃ chādetvā ṭhassatīti. Evaṃ vatvā sakko bodhisattassa
tisso pāsakaghaṭikā datvā evamāha vīṇāsaddena pana sakalanagare
chādite ito ekaṃ pāsakaghaṭikaṃ ākāse khipeyyāsi, atha te purato
otaritvā tīṇi accharāsatāni naccissanti, tāsaṃ naccakāle dutiyaṃ
khipeyyāsi, athāparāni tīṇi accharāsatāni otaritvā tava vīṇāya
purato naccissanti, tato tatiyampi khipeyyāsi, athāparāni tīṇi
accharāsatāni otaritvā raṅgamaṇḍale naccissanti, ahampi te
santikaṃ āgamissāmi, gaccha mā bhāyīti. Bodhisatto pubbaṇhasamaye

---------------------------------------------------------------------------------------------
page338.
Gehaṃ agamāsi. Nāgarā rājadvārasamīpepi maṇḍapaṃ katvā rañño
āsanaṃ paññāpesuṃ. Rājā pāsādā otaritvā alaṅkatamaṇḍape
pallaṅkamajjhe nisīdi. Dasasahassā alaṅkatitthiyo amaccabrāhmaṇa-
raṭṭhikādayo ca rājānaṃ parivārayiṃsu. Sabbe nāgarā sannipatiṃsu.
Rājaṅgaṇe cakkāticakke mañcātimañce bandhiṃsu. Bodhisattopi
nahātānulitto nānaggarasabhojanaṃ bhuñjitvā vīṇaṃ gāhāpetvā attano
paññattāsane nisīdi. Sakko adissamānakāyena āgantvā ākāse
aṭṭhāsi. Bodhisatto yeva naṃ passati. Musilopi āgantvā
attano āsane nisīdi. Mahājano parivāresi. Ādito va
dvepi samasamaṃ vādayiṃsu. Mahājano dvinnampi vāditena tuṭṭho
ukkuṭṭhisahassāni pavattesi. Sakko ākāse ṭhatvā bodhisattaññeva
sāvento ekaṃ tantiṃ chindāti āha. Bodhisatto paṭhamaṃ tantiṃ
chindi. Sā chinnāpi chinnāya koṭiyā saraṃ muñcateva devagandhabbaṃ
viya vattati. Musilopi tantiṃ chindi. Tato saddo na nikkhami.
Ācariyo dutiyampi tatiyampi catutthampi pañcamampi chaṭṭhampi sattamampi
chindi. Suddhadaṇḍakaṃ vādentassa saddo nagaraṃ chādetvā aṭṭhāsi.
Celukkhepasahassāni ceva ukkuṭṭhisahassāni ca pavattayiṃsu. Bodhisatto
ekaṃ pāsakaṃ ākāse khipi. Tadā tīṇi accharāsatāni otaritvā
nacciṃsu. Evaṃ dutiye ca tatiye ca khitte nava accharāsatāni
otaritvā vuttanayena nacciṃsu. Tasmiṃ khaṇe rājā mahājanassa
iṅgitasañañaṃ adāsi. Mahājano uṭṭhāya tvaṃ ācariyena saddhiṃ

---------------------------------------------------------------------------------------------
page339.
Virujjhitvā samākāraṃ karomīti vāyamasi attano pamāṇaṃ na jānāsīti
musilaṃ tajjetvā gahitagahiteheva pāsāṇadaṇḍādīhi sañcuṇṇitvā
jīvitakkhayaṃ pāpetvā pāde gahetvā saṅkāraṭṭhāne chaḍḍesi.
Rājā tuṭṭhacitto ghanavassaṃ vassanto viya bodhisattassa bahudhanaṃ
adāsi. Tathā nāgarā. Sakkopi tena saddhiṃ paṭisanthāraṃ katvā
ahaṃ te paṇḍita sahassayuttaṃ ājaññarathaṃ gahetvā 1- pacchā mātaliṃ
pesessāmi, tvaṃ sahassayuttaṃ vejayantarathaṃ abhiruyha devalokaṃ gaccheyyāsīti
vatvā pakkāmi. Atha naṃ gantvā paṇḍukambalasilāyaṃ nisinnaṃ kahaṃ
gatattha mahārājāti devadhītaro pucchiṃsu. Sakko tāsaṃ taṃ kāraṇaṃ
vitthārena kathetvā bodhisattassa sīlañca guṇañca vaṇṇesi.
Devadhītaro mahārāja mayampi ācariyaṃ daṭṭhukāmā, idha naṃ ānehīti
āhaṃsu. Sakko mātaliṃ āmantetvā tāta devaccharā guttilagandhabbaṃ
daṭṭhukāmā, gaccha taṃ vejayantarathe nisīdāpetvā ānehīti. So
sādhūti gantvā bodhisattaṃ ānesi. Sakko bodhisattena saddhiṃ
sammoditvā devakaññā kira te ācariya gandhabbaṃ sotukāmāti
āha. Mayaṃ mahārāja gandhabbā nāma sippaṃ nissāya jīvāma
mūlaṃ labhantā vādeyyāmāti. Vādehi, ahaṃ te mūlaṃ dassāmīti.
Na mamaññena mūlena attho, imā pana me devadhītaro attano
attano kalyāṇakammaṃ kathentu, evāhaṃ vādessāmīti. Atha naṃ
devadhītaro āhaṃsu amhehi katakalyāṇakammaṃ pacchā tumhākaṃ kathessāma,
@Footnote: 1 gāhāpetvātipi.

---------------------------------------------------------------------------------------------
page340.
Gandhabbaṃ karohi ācariyāti. Bodhisatto sattāhaṃ devatānaṃ
gandhabbamakāsi, taṃ dibbagandhabbaṃ abhibhavitvā pavattati. Sattame
divase ādito paṭṭhāya devadhītaro kalyāṇakammaṃ pucchi. Ekā 1-
kassapabuddhakāle ekassa bhikkhuno uttamavatthaṃ datvā sakkassa
paricārikā hutvā nibbatti 2- accharāsahassaparivārā, 3- uttamavatthaṃ
devakaññaṃ 4- tvaṃ purimabhave kiṃ kammaṃ katvā nibbattāti pucchi.
Tassa pucchanākāro ca vissajjanañca vimānavatthumhi āgatameva.
Vuttaṃ hi tattha
        abhikkantena vaṇṇena       yā tvaṃ tiṭṭhasi devate
        obhāsentī disā sabbā    osadhī viya tārakā,
        kena te tādiso vaṇṇo,   kena te idhamijjhati,
        uppajjanti ca te bhogā    ye keci manaso piyā.
                Pucchāmi taṃ devi mahānubhāve,
                manussabhūtā kimakāsi puññaṃ,
                kenāsi evañjalitānubhāvā,
                vaṇṇo ca te sabbadisā pabhāsati.
                Vatthuttamadāyikā nārī
                pavarā hoti naresu nārīsu
                evaṃ piyarūpadāyikā
                manāpaṃ dibbaṃ sā labhate upecca ṭhānaṃ.
@Footnote: 1 ekantipi,  2 nibbattantipi,
@3...parivārantipi,  4 uttamadevakaññantipi.

---------------------------------------------------------------------------------------------
page341.
        Tassā me passa vimānaṃ,      accharā kāmavaṇṇinīhamasmi
        accharāsahassānaṃ 1- pavarā,   passa puññānaṃ vipākaṃ.
        Tena me tādiso vaṇṇo,     tena me idhamijjhati,
        uppajjanti ca me bhogā      ye keci manaso piyā.
                 Tenamhi evañjalitānubhāvā,
               vaṇṇo ca me sabbadisā pabhāsatīti.
     Aparā piṇḍāya caramānassa bhikkhuno pūjanatthāya pupphāni
adāsi. Aparāpi cetiye gandhapañcaṅgulikaṃ dethāti gandhe adāsi.
Aparā madhurāni phalāni adāsi. Aparā uttamarasaṃ adāsi.
Aparā kassapadasabalassa cetiye gandhapañcaṅgulikaṃ adāsi. Aparā
maggapaṭipannānaṃ bhikkhūnañca bhikkhunīnañca kulagehe vāsaṃ upagatānaṃ
santike dhammaṃ assosi. Aparā nāvāya bhuttassa bhikkhuno
udake ṭhatvā udakaṃ adāsi. Aparā agāramajjhe vasamānā
akkodhanā hutvā sassusasuravattaṃ akāsi. Aparā attano
laddhakoṭṭhāsato saṃvibhāgaṃ katvāva paribhuñji sīlavatī ca ahosi. Aparā
paragehe dāsī hutvā nikkodhanā nimmānā attano laddhakoṭṭhāsato
saṃvibhāgaṃ katvā devarañño paricārikā hutvā nibbattā. Evaṃ
sabbāpi guttilavimānavatthumhi āgatā. Sattatiṃsa devadhītā yaṃ yaṃ
kammaṃ katvā tattha nibbattā sabbā bodhisattena pucchitāpissa
attano katakammaṃ gāthāhi yeva kathesuṃ. Taṃ sutvā bodhisatto
@Footnote: 1 accharāsahassassāhantipi.

---------------------------------------------------------------------------------------------
page342.
Lābhā vata me, suladdhaṃ vata me, yvāhaṃ 1- idhāgantvā appamattakenapi
kammena paṭiladdhā sampattiyo assosiṃ, itodāni paṭṭhāya manussalokaṃ
gantvā dānādīni kusalakammāneva karissāmīti vatvā imaṃ udānaṃ
udānesi
          svāgataṃ vata me ajja      suppabhātaṃ suhuṭṭhitaṃ,
          yaṃ addasiṃ devatāyo       accharā kāmavaṇṇiyo,
          imāsāhaṃ dhammaṃ sutvāna 2-  kāhāmi kusalaṃ bahuṃ
          dānena samacariyāya        saññamena damena ca,
          sohaṃ tattha gamissāmi       yattha gantvā na socareti.
     Atha naṃ sattāhaccayena devarājā mātaliṃ saṅgāhakaṃ āṇāpetvā
rathe nisīdāpetvā bārāṇasimeva pesesi. So bārāṇasiṃ gantvā
devaloke attanā diṭṭhakāraṇaṃ manussānaṃ ācikkhi. Tato paṭṭhāya
te manussā saussāhā puññāni kātuṃ maññiṃsu.
     Satthā imaṃ dhammadesanaṃ āharitvā jātakaṃ samodhānesi.
Tadā musilo devadatto ahosi, sakko anuruddho, rājā ānando,
guttilagandhabbo pana ahamevāti.
                    Guttilajātakaṃ tatiyaṃ.
@Footnote: 1 svāhantipi .  2 sutvātipi.

---------------------------------------------------------------------------------------------
page343.
                      4 Vigaticchajātakaṃ
     yaṃ passati na taṃ icchatīti idaṃ satthā jetavane viharanto
ekaṃ palāyiparibbājakaṃ ārabbha kathesi.
     So kira sakalajambudīpe paṭivādaṃ alabhitvā sāvatthiṃ āgantvā
ko mayā saddhiṃ vādaṃ kātuṃ samatthoti pucchitvā sammāsambuddhoti
sutvā mahājanaparivuto jetavanaṃ gantvā bhagavantaṃ catuparisamajjhe
dhammaṃ desentaṃ pañhaṃ pucchi. Athassa satthā taṃ vissajjetvā
ekaṃ nāma kinti pañhaṃ pucchi. So taṃ kathetuṃ asakkonto
uṭṭhāya palāyi. Nisinnaparisā ekapadeneva vo bhante paribbājako
niggahitoti āhaṃsu. Satthā nāhaṃ upāsakā idāneva taṃ ekapadeneva
niggaṇhāmi, pubbepi niggaṇhāmi yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
kāsikaraṭṭhe brāhmaṇakule nibbattetvā vayappatto kāme pahāya
isipabbajjaṃ pabbajitvā dīgharattaṃ himavante vasi. So pabbatā
oruyha ekaṃ nigamagāmaṃ nissāya gaṅgānivattane paṇṇasālāyaṃ
vāsaṃ kappesi. Atheko paribbājako sakalajambudīpe paṭivādaṃ
alabhitvā taṃ nigamagāmaṃ patvā atthi nu kho koci mayā saddhiṃ
vādaṃ kātuṃ samatthoti pucchitvā atthīti bodhisattassa ānubhāvaṃ
sutvā mahājanaparivuto tassa vasanaṭṭhānaṃ gantvā paṭisanthāraṃ katvā
nisīdi. Atha naṃ bodhisatto vaṇṇagandhaparibhāvitaṃ gaṅgāpānīyaṃ

---------------------------------------------------------------------------------------------
page344.
Pavissasīti pucchi. Paribbājako vādena ottharanto kā gaṅgā
vālukāgaṅgā udakagaṅgā orimatīragaṅgā pārimatīragaṅgāti āha.
Bodhisatto tvaṃ pana paribbājaka ṭhapetvā udakavālukaṃ orimatīrañca
pārimatīrañca kahaṃ gaṅgaṃ labhissasīti āha. Paribbājako appaṭibhāṇo
hutvā uṭṭhāya palāyi. Tasmiṃ palāte bodhisatto sannisinnaparisāya
dhammaṃ desento imā gāthā avoca
        yaṃ passati na taṃ icchati,    yañca na passati taṃ kira icchati,
        maññāmi ciraṃ carissati,     na hi taṃ lacchati yaṃ so icchati.
        Yaṃ labhati na tena tussati,   yaṃ pattheti, laddhaṃ hīḷeti,
        icchā hi anantagocarā,   vigaticchānaṃ namo karomaseti.
     Tattha yaṃ passatīti yaṃ udakādiṃ passati taṃ gaṅgāti na icchati.
Yañca na passatīti yañca udakādivinimmuttaṃ gaṅgaṃ na passati, taṃ
kira icchati. Maññāmi ciraṃ carissatīti ahaṃ evaṃ maññāmi, ayaṃ
paribbājako evarūpaṃ gaṅgaṃ pariyesanto ciraṃ carissati, yathā vā
udakādivinimmuttaṃ gaṅgaṃ evaṃ rūpādivinimmuttaṃ attānampi pariyesanto
saṃsāre ciraṃ carissati. Na hi taṃ lacchatīti ciraṃ carantopi yaṃ taṃ
evarūpaṃ gaṅgaṃ vā attānaṃ vā icchati taṃ na lacchati. Yaṃ
labhatīti yaṃ udakādiṃ vā rūpādiṃ vā labhati tena na tussati. Yaṃ
pattheti laddhaṃ hīḷetīti evaṃ laddhena atussanto yaṃ yaṃ sampattiṃ
pattheti taṃ taṃ labhitvā kiṃ etāyāti hīḷeti avamaññati. Icchā
hi anantagorāti yasmā laddhaṃ laddhaṃ hīḷetvā aññaṃ aññaṃ

---------------------------------------------------------------------------------------------
page345.
Ārammaṇaṃ icchanato ayaṃ icchā nāma taṇhā anantagocarā.
Vigaticchānaṃ namo karomaseti tasmā ye vigaticchā buddhādayo tesaṃ
mayaṃ namakāraṃ karomāti.
     Satthā imaṃ dhammadesanaṃ āharitvā jātakaṃ samodhānesi. Tadā
paribbājako etarahi paribbājako ahosi, tāpaso pana ahamevāti.
                   Vigaticchajātakaṃ catutthaṃ.
                       ---------
                     5 Mūlapariyāyajātakaṃ
     kālo ghasati bhūtānīti idaṃ satthā ukkaṭṭhaṃ nissāya subhagavane
viharanto mūlapariyāyasuttantaṃ ārabbha kathesi.
     Tadā kira pañcasatā brāhmaṇā tiṇṇaṃ vedānaṃ pāragū
sāsane pabbajitvā tīṇi piṭakāni uggaṇhitvā mānamadamattā
hutvā sammāsambuddhopi tīṇi piṭakāni jānāti, mayampi tāni
jānāma, evaṃ sante kiṃ tassa amhehi nānākaraṇanti buddhupaṭṭhānaṃ
na gacchanti paṭipakkhā hutvā caranti. Athekadivasaṃ satthā tesu
āgantvā attano santike sannisinnesu aṭṭhahi bhūmīhi
paṭimaṇḍitvā mūlapariyāyasuttaṃ kathesi. Te na kiñci sallakkhiṃsu.
Atha nesaṃ etadahosi mayaṃ amhehi sadisā paṇḍitā natthīti mānaṃ
karoma, idāni pana na kiñci jānāma, buddhehi sadiso paṇḍito
nāma natthi, aho buddhaguṇā nāmāti. Te tato paṭṭhāya

---------------------------------------------------------------------------------------------
page346.
Nīhatamānā hutvā uddhatadāṭhā viya sappā nibbisevanā jātā.
Satthā ukkaṭṭhāyaṃ yathābhirantaṃ viharitvā vesāliṃ gantvā gotamake
cetiye gotamakasuttantaṃ kathesi. Dasasahassī lokadhātu kampi. Taṃ
sutvā te bhikkhū arahattaṃ pāpuṇiṃsu. Mūlapariyāyasuttantapariyosāne
pana satthari ukkaṭṭhāyaṃ viharante yeva bhikkhū dhammasabhāyaṃ kathaṃ
samuṭṭhāpesuṃ āvuso aho buddhānaṃ ānubhāvo, te nāma brāhmaṇā
pabbajitvā tathā mānamadamattā bhagavatā mūlapariyāyadesanāya nīhatamānā
katāti. Satthā āgantvā kāyanuttha bhikkhave etarahi
kathāya sannisinnāti pucchitvā imāya nāmāti vutte na bhikkhave
idāneva pubbepāhaṃ ime evaṃ mānapaggahitasire vicarante nīhatamāne
akāsiṃ yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
brāhmaṇakule nibbattitvā vayappatto tiṇṇaṃ vedānaṃ pāragū
disāpāmokkho ācariyo hutvā pañcamāṇavakasatānaṃ mante vācesi.
Te pañcasatā niṭṭhitasippā sippesu anuyogaṃ datvā yattakaṃ
amhe jānāma, ācariyopi tattakameva, viseso natthīti mānathaddhā
hutvā ācariyassa santikaṃ na gacchanti vattapaṭivattaṃ na karonti.
Te ekadivasaṃ ācariye badararukkhamūle nisinne taṃ vambhetukāmā
badararukkhaṃ nakhena ākoṭetvā nissāro cāyaṃ rukkhoti āhaṃsu.
Bodhisatto attano vambhanabhāvaṃ ñatvā antevāsikā ekaṃ vo
pañhaṃ pucchissāmīti āha. Te haṭṭhapahaṭṭhāva vadetha,

---------------------------------------------------------------------------------------------
page347.
Kathessāmāti. Ācariyo pañhaṃ pucchanto paṭhamaṃ gāthamāha
        kālo ghasati bhūtāni      sabbāneva sahattanā,
        yo ca kālaghaso bhūto    sa bhūtapacaniṃ pacīti.
     Tattha kāloti purebhattakālopi pacchābhattakālopīti evamādi.
Bhūtānīti sattādhivacanametaṃ. Na kālo bhūtānaṃ cammamaṃsādīni
luñcitvā khādati, api ca kho nesaṃ āyuvaṇṇabalāni khepento
yobbanaṃ maddanto ārogyaṃ vināsento ghasati khādatīti vuccati.
Evaṃ ghasanto ca na kiñci vajjento sabbāneva ghasati. Na
kevalañca bhūtāneva api ca kho sahattanā attānampi ghasati,
purebhattakālo pacchābhattakālaṃ na pāpuṇāti. Esa nayo
pacchābhattakālādīsu. Yo ca kālaghaso bhūtoti khīṇāsavassetaṃ adhivacanaṃ.
So hi ariyamaggena āyatiṃ paṭisandhikālaṃ khepetvā khāditvā
ṭhitattā kālaghasoti vuccati. Sa bhūtapacaniṃ pacīti yāyaṃ taṇhā
apāyesu bhūte pacati taṃ ñāṇagginā paci dahi bhasmamakāsi.
Tena bhūtapacaniṃ pacīti vuccati. Pajanintipi pāṭho. Janitaṃ
nibbattitanti attho.
     Imaṃ pañhaṃ sutvā māṇavesu ekopi jānituṃ samattho nāhosi.
Atha ne bodhisatto mā kho tumhe ayaṃ pañho tīsu vedesu
atthīti saññaṃ akarittha, tumhe yamahaṃ jānāmi, taṃ sabbaṃ jānāmāti
maññamānā maṃ badararukkhasadisaṃ karotha, mama tumhehi  aññātassa
bahuno pajānanabhāvaṃ na jānātha, gacchatha, sattame divase kālaṃ

---------------------------------------------------------------------------------------------
page348.
Dammi, ettakena kālena imaṃ pañhaṃ cintethāti. Te bodhisattaṃ
vanditvā attano attano vasanaṭṭhānaṃ gantvā sattāhaṃ cintetvāpi
pañhassa neva antaṃ na koṭiṃ passiṃsu. Te sattame divase
ācariyassa santikaṃ āgantvā vanditvā nisīditvā kiṃ bhaddamukhā
jānātha pañhanti vutte na jānāmāti vadiṃsu. Puna bodhisatto
te garahamāno dutiyaṃ gāthamāha
       bahūni narasīsāni      lomasāni brahāni ca
       gīvāsu paṭimukkāni    kocidevettha kaṇṇavāti.
     Tassattho bahūni narānaṃ sīsāni dissanti, sabbāni ca tāni
lomasāni, sabbāni mahantāni, gīvāsu yeva ṭhapitāni, na tālaphalaṃ viya
hatthena gahitāni, natthi tesaṃ imehi dhammehi nānākaraṇaṃ. Ettha
pana kocideva kaṇṇavāti attānaṃ sandhāyāha. Kaṇṇavāti
paññavā. Kaṇṇachiddaṃ pana na kassaci natthi.
     Iti te māṇavake kaṇṇachiddamattameva tumhākaṃ bālānaṃ
atthi, na paññāti garahitvā pañhaṃ vissajjesi. Te sutvā
aho ācariyā nāma mahantāti khamāpetvā nīhatamānā bodhisattaṃ
upaṭṭhahiṃsu.
     Satthā imaṃ dhammadesanaṃ āharitvā jātakaṃ samodhānesi. Tadā
pañcasatā māṇavakā ime bhikkhū ahesuṃ, ācariyo pana ahamevāti.
                  Mūlapariyāyajātakaṃ pañcamaṃ.
                       ---------

---------------------------------------------------------------------------------------------
page349.
                   6 Bālovādajātakaṃ 1-
     hantvā ghatvā vadhitvā cāti idaṃ satthā vesāliyaṃ 2- upanissāya
kūṭāgārasālāyaṃ viharanto sīhasenāpatiṃ ārabbha kathesi.
     So hi bhagavantaṃ saraṇaṃ gantvā nimantetvā samaṃsakaṃ bhattaṃ
adāsi. Nigaṇṭhā taṃ sutvā kupitā anattamanā tathāgataṃ
viheṭhetukāmā samaṇo gotamo jānaṃ uddissa kataṃ maṃsaṃ bhuñjatīti
akkosiṃsu. Bhikkhū dhammasabhāyaṃ kathaṃ samuṭṭhāpesuṃ āvuso
nigaṇṭhanāṭaputto samaṇo gotamo jānaṃ uddissa kataṃ maṃsaṃ bhuñjatīti saddhiṃ
parisāya akkosanto āhiṇḍatīti. Taṃ sutvā satthā na bhikkhave
nigaṇṭho nāṭaputto idāneva maṃ uddissa kataṃ maṃsaṃ khādanena
garahati, pubbepi garahi yevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
brāhmaṇakule nibbattitvā vayappatto isipabbajjaṃ pabbajitvā
loṇambilasevanatthāya himavantato bārāṇasiṃ āgantvā punadivase
nagaraṃ bhikkhāya pāvisi. Atheko kuṭumbiko tāpasaṃ viheṭhessāmīti
gharaṃ pavesetvā paññatte āsane nisīdāpetvā macchamaṃsena
parivisitvā bhattakiccāvasāne ekamantaṃ nisīditvā idaṃ maṃsaṃ tumhe
yeva uddissa pāṇe māretvā kataṃ, idaṃ akusalaṃ mā amhākameva
tumhākampi hotūti vatvā paṭhamaṃ gāthamāha
@Footnote: 1 telovādajātakantipi .  2 vesālintipi.

---------------------------------------------------------------------------------------------
page350.
        Hantvā ghatvā vadhitvā ca     deti dānaṃ asaññato,
        īdisaṃ bhattaṃ bhuñjamāno        sa pāpamupalimpatīti.
     Tattha hantvāti paharitvā. Ghatvāti kilametvā. Vadhitvāti
māretvā. Deti dānaṃ asaññatoti asaññato dussīlo evaṃ
katvā dānaṃ deti. Īdisaṃ bhattaṃ bhuñjamāno sa pāpamupalimpatīti
īdisaṃ uddissa kataṃ bhattaṃ bhuñjamāno so samaṇopi pāpena
upalimpati saṃyujjati yevāti.
     Taṃ sutvā bodhisatto dutiyaṃ gāthamāha
        puttadārampi ce hantvā     deti dānaṃ asaññato,
        bhuñjamānopi sappañño       na pāpamupalimpatīti.
     Tattha bhuñjamānopi sappaññoti tiṭṭhatu aññesaṃ maṃsaṃ
puttadāraṃ vadhitvāpi dussīlena dinnaṃ sappañño khantimettādiguṇasampanno
taṃ bhuñjamānopi pāpena na upalimpatīti.
     Evamassa bodhisatto dhammaṃ kathetvā uṭṭhāyāsanā pakkāmi.
     Satthā imaṃ dhammadesanaṃ āharitvā jātakaṃ samodhānesi. Tadā
kuṭumbiko nigaṇṭho nāṭaputto ahosi, tāpaso pana ahamevāti.
                  Bālovādajātakaṃ chaṭaṭhamaṃ.
                      ----------

---------------------------------------------------------------------------------------------
page351.
                     7 Pādañjalijātakaṃ
     addhā pādañjalī sabbeti idaṃ satthā jetavane viharanto
loḷudāyittheraṃ 1- ārabbha kathesi.
     Ekasmiṃ divase dve mahāsāvakā pañhaṃ vinicchinanti. Bhikkhū
pañhaṃ suṇantā there pasaṃsanti. Loḷudāyitthero parisantare nisinno
ete amhehi samaṃ kiṃ jānantīti oṭṭhaṃ bhañji. Taṃ disvā therā
uṭṭhāyāsanā pakkamiṃsu. Parisā bhijji. Dhammasabhāyaṃ bhikkhū kathaṃ
samuṭṭhāpesuṃ āvuso loḷudāyī dve aggasāvake garahitvā oṭṭhaṃ
bhañjatīti. Satthā na bhikkhave idāneva pubbepi loḷudāyī ṭhapetvā
oṭṭhabhañjanaṃ tato uttariṃ aññaṃ na jānātīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tassa atthadhammānusāsako amacco ahosi. Rañño pana pādañjalī
nāma putto lolo 2- dandhaparisakkano ahosi. Aparabhāge rājā
kālamakāsi. Amaccā rañño matakiccāni katvā taṃ rajje
abhisiñcissāmāti mantayamānā rājaputtaṃ pādañjalinti 3- āhaṃsu.
Bodhisatto pana ayaṃ kumāro lolo dandhaparisakkano, pariggahitvā
naṃ abhisiñcissāmāti āha. Amaccā vinicchayaṃ sajjetvā kumāraṃ
samīpe nisīdāpetvā aṭṭaṃ vinicchinantā na sammā vinicchiniṃsu.
Te assāmikaṃ sāmikaṃ katvā kumāraṃ pucchiṃsu  kīdisaṃ kumāra suṭṭhu
@Footnote: 1 lāḷu...itipi. pa .  2 lālotipi. pa .  3 pādañjalikantipi.

---------------------------------------------------------------------------------------------
page352.
Vinicchinimhāti. So oṭṭhaṃ bhañji. Bodhisatto paṇḍito maññe
kumāro, asammāvinicchitabhāvo tena ñāto bhavissatīti maññamāno
paṭhamaṃ gāthamāha
        addhā pādañjalī sabbe     paññāya atirocati,
        tathā hi oṭṭhaṃ bhañjati      uttariṃ nūna passatīti.
     Tassattho ekaṃsena pādañjalī kumāro sabbe amhe paññāya
atirocati. Tathā hi oṭṭhaṃ bhañjati nūna uttariṃ aññaṃ kāraṇaṃ
passatīti.
     Te aparasmiṃ divase vinicchayaṃ sajjetvā aññaṃ aṭṭaṃ suṭṭhu
vinicchinitvā kīdisaṃ te deva suṭṭhu vinicchitanti pucchiṃsu. So
punapi oṭṭhameva bhañji. Athassa andhabālabhāvaṃ ñatvā bodhisatto
dutiyaṃ gāthamāha
        nāyaṃ dhammaṃ adhammaṃ vā      atthānatthañca bujjhati,
        aññatra oṭṭhanibbhogā     nāyaṃ jānāti kiñcananti.
     Amaccā pādañjalikumārassa lolabhāvaṃ ñatvā bodhisattaṃ rajje
abhisiñciṃsu.
     Satthā imaṃ dhammadesanaṃ āharitvā jātakaṃ samodhānesi. Tadā
pādañjalī loḷudāyī ahosi, paṇḍitāmacco pana ahamevāti.
                   Pādañjalijātakaṃ sattamaṃ.
                      ----------

---------------------------------------------------------------------------------------------
page353.
                     8 Kiṃsukopamajātakaṃ
     sabbehi kiṃsuko diṭṭhoti idaṃ satthā jetavane viharanto
kiṃsukopamasuttantaṃ ārabbha kathesi.
     Cattāro kira bhikkhū tathāgataṃ upasaṅkamitvā kammaṭṭhānaṃ
yāciṃsu. Satthā tesaṃ kammaṭṭhānaṃ kathesi. Te kammaṭṭhānāni
gahetvā attano rattiṭṭhānadivāṭṭhānāni agamaṃsu. Tesu eko cha
phassāyatanāni pariggaṇhitvā arahattaṃ pāpuṇi. Eko pañcakkhandhe.
Eko cattāro mahābhūte. Eko aṭṭhārasadhātuyo. Te attano
attano adhigatavisesaṃ satthu ārocesuṃ. Tatthekassa bhikkhuno parivitakko
udapādi imesaṃ kammaṭṭhānānaṃ nānā, nibbānaṃ pana ekaṃ, kathaṃ
sabbehi arahattaṃ pattanti. So satthāraṃ pucchi. Satthā kinte
bhikkhu kiṃsukadiṭṭhehi catūhi bhātikehi nānattanti vatvā idaṃ no
bhante kāraṇaṃ kathethāti bhikkhūhi yācito atītaṃ āhari.
     Atīte bārāṇasiyaṃ brahmadatto rajjaṃ kāresi. Tassa cattāro
puttā ahesuṃ. Te ekadivasaṃ sārathiṃ pakkosāpetvā mayaṃ samma
kiṃsukaṃ daṭṭhukāmā, kiṃsukarukkhaṃ no dassehīti āhaṃsu. Sārathi sādhu
dassessāmīti vatvā catunnaṃ ekato adassetvā jeṭṭhaputtaṃ tāva
rathe nisīdāpetvā araññaṃ netvā ayaṃ kiṃsukoti khāṇukakāle 1- kiṃsukaṃ
dassesi. Aparassa bālapalāsakāle, aparassa pupphitakāle, aparassa
phalitakāle. Aparabhāge cattāropi bhātaro ekato nisinnā kiṃsuko
@Footnote: 1 khāṇukorakāletipi.

---------------------------------------------------------------------------------------------
page354.
Nāma kīdisoti kathaṃ samuṭṭhāpesuṃ. Eko seyyathāpi jhāmakhāṇukoti
āha. Dutiyo seyyathāpi nigrodharukkhoti. Tatiyo seyyathāpi
maṃsapesīti. Catuttho seyyathāpi sirisarukkhoti. Te aññamaññassa kathāya
aparituṭṭhā pitu santikaṃ gantvā deva kiṃsuko nāma kīdisoti pucchitvā
tumhehi kiṃ kathitanti vutte attano kathitanīhāraṃ rañño kathesuṃ. Rājā
catūhipi tumhehi kiṃsuko diṭṭho, kevalaṃ vo kiṃsukassa dassento sārathi
imasmiṃ kāle kiṃsuko kīdiso, imasmiṃ kāle kīdisoti vibhajitvā na
pucchito, tena vo kaṅkhā uppannāti vatvā paṭhamaṃ gāthamāha
        sabbehi kiṃsuko diṭṭho,     kinnvettha vicikicchatha,
        na hi sabbesu ṭhānesu      sārathī paripucchitoti.
     Tattha na hi sabbesu ṭhānesu sārathī paripucchitoti sabbehi
vo kiṃsuko diṭṭho, kinnu tumhe ettha vicikicchatha, sabbesu ṭhānesu
kiṃsuko ceso, tumhehi pana na hi sabbesu ṭhānesu sārathī paripucchito,
tena vo kaṅkhā uppannāti.
     Satthā imaṃ kāraṇaṃ dassetvā yathā bhikkhu te cattāro
bhātikā vibhāgaṃ katvā apucchitattā kiṃsuke kaṅkhaṃ uppādesuṃ, evaṃ
tvampi imasmiṃ dhamme kaṅkhaṃ uppādesīti vatvā abhisambuddho hutvā
dutiyaṃ gāthamāha
        evaṃ sabbehi ñāṇehi     yesaṃ dhammā ajānitā,
        te ve dhammesu kaṅkhanti   kiṃsukasmiṃva bhātaroti.
     Tassattho yathā te bhātaro sabbesu ṭhānesu kiṃsukassa adiṭṭhattā

---------------------------------------------------------------------------------------------
page355.
Kaṅkhiṃsu, evaṃ sabbehi vipassanāñāṇehi yesaṃ sabbe chaphassāyatanak-
khandhabhūtadhātubhedā dhammā ajānitā sotāpattimaggassa anadhigatattā
appaṭividdhā, teneva tesu chaphassāyatanādidhammesu kaṅkhanti, yathā
ekasmiññeva kiṃsukasmiṃ cattāro bhātaroti.
     Satthā imaṃ dhammadesanaṃ āharitvā jātakaṃ samodhānesi. Tadā
bārāṇasirājā ahamevāti.
                   Kiṃsukopamajātakaṃ aṭṭhamaṃ.
                      ----------
                      9 Sālakajātakaṃ
     ekaputtako bhavissasīti idaṃ satthā jetavane viharanto aññataraṃ
mahātheraṃ ārabbha kathesi.
     So kirekaṃ kumārakaṃ pabbājetvā pīḷento tattha viharati.
So sāmaṇero pīḷaṃ sahituṃ asakkonto uppabbaji. Thero gantvā
taṃ upalāpeti kumāraka tava cīvaraṃ taveva bhavissati, pattopi tava
santako, pattacīvarampi taveva bhavissati, ehi, pabbajāhīti. So
nāhaṃ pabbajissāmīti vatvāpi punappunaṃ vuccamāno pabbaji. Atha
naṃ pabbajitadivasato paṭṭhāya puna thero viheṭhesi. So pīḷaṃ asahanto
puna uppabbajitvā anekavāraṃ yācantepi tasmiṃ tvaṃ neva maṃ  sahasi,
na maṃ vināvattituṃ sakkosi, gaccha, na pabbajissāmīti na pabbaji.
Bhikkhū dhammasabhāyaṃ kathaṃ samuṭṭhāpesuṃ āvuso suhadayo vata so dārako

---------------------------------------------------------------------------------------------
page356.
Mahātherassa āsayaṃ ñatvā na pabbajīti. Satthā āgantvā kāyanuttha
bhikkhave etarahi kathāya sannisinnāti pucchitvā imāya māmāti
vutte na bhikkhave idānevesa suhadayova, pubbepi suhadayo ekavāraṃ
etassa dosaṃ disvā puna na upagacchīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
kuṭumbikakule nibbattitvā vayappatto dhaññavikkayena jīvitaṃ kappesi.
Aññataropi  ahiguṇḍiko 1- ekaṃ makkaṭaṃ sikkhāpetvā osadhaṃ
gāhāpetvā tena sappaṃ kīḷāpento jīvitaṃ kappesi. So bārāṇasiyaṃ
ussave saṅghuṭṭhe ussavaṃ kīḷitukāmo imaṃ mā pamajjīti taṃ makkaṭaṃ
tassa dhaññavāṇijakassa hatthe ṭhapetvā ussavaṃ kīḷitvā sattame
divase tassa santikaṃ gantvā kahaṃ makkaṭoti pucchi. Makkaṭo
sāmikassa saddaṃ sutvā va dhaññāpaṇato vegena nikkhami. Atha naṃ
so veḷupesikāya piṭṭhiyaṃ pothetvā ādāya uyyānaṃ gantvā ekamante
bandhitvā niddaṃ okkami. Makkaṭo tassa niddāyanabhāvaṃ ñatvā
attano bandhanaṃ mocetvā palāyitvā ambarukkhaṃ āruyha ambapakkaṃ
khāditvā aṭṭhiṃ ahiguṇḍikassa sarīre pātesi. So pabujjhitvā
olokento taṃ disvā madhuravācāya naṃ vañcetvā rukkhā otāretvā
gaṇhissāmīti taṃ upalāpento paṭhamaṃ gāthamāha
               ekaputtako bhavissasi
               tvañca no hessasi issaro kule,
@Footnote: 1 ahiguṇṭhikotipi.

---------------------------------------------------------------------------------------------
page357.
               Orohi dumasmā sālaka
               ehi, dāni gharakaṃ vajemaseti.
     Tassattho tvaṃ mayhaṃ ekaputtako bhavissasi kule ca me bhogānaṃ
issaro, etamhā rukkhā otara ehi, amhākaṃ gharaṃ gamissāma.
Sālakāti nāmena ālapanto āha.
     Taṃ sutvā makkaṭo dutiyaṃ gāthamāha
               nanu maṃ suhadayoti maññasi
               yañca maṃ hanasi veḷuyaṭṭhiyā,
               pakkambavane ramāmase,
               gaccha tvaṃ gharakaṃ yathāsukhanti.
     Tattha nanu maṃ suhadayoti maññasīti nanu tvaṃ maṃ suhadayoti
maññasi suhadayo ayanti maññasīti attho. Yañca maṃ hanasi
veḷuyaṭṭhiyāti yaṃ maṃ evaṃ atimaññasi yañca veḷupesikāya hanasi,
tenāhaṃ na gacchāmīti dīpeti. Atha naṃ mayaṃ imasmiṃ pakkambavane
ramāmhase, gaccha tvaṃ gharakaṃ yathāsukhanti vatvā uppatitvā vanaṃ
pāvisi. Ahiguṇḍikopi anattamano gehaṃ agamāsi.
     Satthā imaṃ dhammadesanaṃ āharitvā jātakaṃ samodhānesi. Tadā
makkaṭo sāmaṇero ahosi, ahiguṇḍiko mahāthero, dhaññavāṇijo
pana ahamevāti.
                    Sālakajātakaṃ navamaṃ.
                       --------

---------------------------------------------------------------------------------------------
page358.
                       10 Kapijātakaṃ
     ayaṃ isī upasamasaññame ratoti idaṃ satthā jetavane viharanto
ekaṃ kuhakabhikkhuṃ ārabbha kathesi.
     Tassa hi kuhakabhāvo bhikkhūsu pākaṭo jāto. Bhikkhū dhammasabhāyaṃ
kathaṃ samuṭṭhāpesuṃ āvuso asuko bhikkhu niyyānike buddhasāsane
pabbajitvā kuhakavattaṃ pūretīti. Satthā āgantvā kāyanuttha bhikkhave
etarahi kathāya sannisinnāti pucchitvā imāya nāmāti vutte na
bhikkhave esa bhikkhu idāneva kuhako, pubbepi kuhakova aggimattassa
kāraṇā makkaṭo hutvā kuhakamakāsīti 1- vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
kāsikaraṭṭhe brāhmaṇakule nibbattitvā vayappatto puttassa ādhāvitvā
paridhāvitvā vicaraṇakāle brāhmaṇiyā matāya puttaṃ aṅkenādāya
himavantaṃ pavisitvā isipabbajjaṃ pabbajitvā tampi puttaṃ
tāpasakumāraṃ katvā paṇṇasālāyaṃ vāsaṃ kappesi. Vassārattasamaye
ca acchinnadhāre deve vassante  eko makkaṭo sītena pīḷito
dante khādanto kampento vicarati. Bodhisatto mahante dārukkhandhe
āharitvā aggiṃ katvā mañcake nipajji. Puttakopissa pāde
parimajjamāno nisīdi. So makkaṭo ekassa matatāpasassa santakāni
vakkalāni nivāsetvā pārupetvā ca ajinacammaṃ ekaṃsaṃ katvā
@Footnote: 1 kohaññamakāsītipi.

---------------------------------------------------------------------------------------------
page359.
Kājakamaṇḍaluṃ ādāya isivesena āgantvā paṇṇasāladvāre
aggikāraṇā kuhakakammaṃ katvā aṭṭhāsi. Tāpasakumāro taṃ disvā
tāta tāpaso eko sītapīḷito kampamāno tiṭṭhati, idha naṃ pakkosatha,
visīvessatīti pitaraṃ āyācanto paṭhamaṃ gāthamāha
                ayaṃ isī upasamasaññame rato
                sa tiṭṭhati sisirabhayena addhito,
                handa ayaṃ pavisatumaṃ agārakaṃ,
                vinetu sītaṃ darathañca kevalanti .
     Tattha upasamasaññame ratoti rāgādiupasame  ca sīlasaññame ca
rato. Sa tiṭṭhatīti so tiṭṭhati. Sisirabhayenāti vātavuṭṭhijanitassa
sisirassa bhayena. Addhitoti pīḷito. Pavisatumanti pavisatu imaṃ.
Kevalanti sakalaṃ anavasesaṃ.
     Bodhisatto puttassa vacanaṃ sutvā uṭṭhāya olokento
makkaṭabhāvaṃ ñatvā dutiyaṃ gāthamāha
                nāyaṃ isī upasamasaññame rato,
                kapi ayaṃ dumbarasākhagocaro, 1-
                so dūsako rosako cāpi jammo,
                sace vaje imampi dūsaye gharanti.
     Tattha dumbarasākhagocaroti 1- dumbarānaṃ 2- sākhagocaro. So
dūsako rosako cāpi jammoti so eva gatagataṭṭhānassa dūsanato
@Footnote: 1 dumavarasākhagocarotipi .  2 dumavarānantipi.

---------------------------------------------------------------------------------------------
page360.
Dūsako ghaṭṭanatāya rosako lāmakabhāvena jammo. Sace vajeti
yadi imaṃ paṇṇasālaṃ upavaje paviseyya sabbaṃ uccārapassāvakaraṇena
ca aggidānena ca dūseyyāti.
     Evañca pana vatvā bodhisatto ummukaṃ gahetvā taṃ santāsetvā
palāpesi. So uppatitvā vanaṃ pakkhanto 1- tathā pakkhanto
yeva ahosi, na puna taṃ ṭhānaṃ agamāsi. Bodhisatto abhiññā
ca samāpattiyo ca nibbattetvā tāpasakumārassa kasiṇaparikammaṃ
ācikkhi. So ca abhiññā ca samāpattiyo ca uppādesi.
Te ubhopi aparihīnajjhānā brahmalokaparāyanā ahesuṃ.
     Satthā na bhikkhave idāneva porāṇakato paṭṭhāyapesa kuhako
yevāti imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne keci sotāpannā keci sakadāgāmino
keci anāgāmino ahesuṃ. Tadā makkaṭo kuhako bhikkhu ahosi,
putto rāhulo, pitā pana ahamevāti.
                     Kapijātakaṃ dasamaṃ.
                    Sigālavaggo dasamo.
                  Dukanipātavaṇṇanā niṭṭhitā.