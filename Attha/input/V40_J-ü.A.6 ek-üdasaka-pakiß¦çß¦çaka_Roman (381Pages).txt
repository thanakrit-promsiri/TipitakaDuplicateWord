AṬṬHAKATHĀ Book 40 : PĀḶI ROMAN
Jā.A.6 ekādasaka-pakiṇṇaka

Page 1-100.

page1.
                     Ekādasanipātavaṇṇanā
            namo tassa bhagavato arahato sammāsambuddhassa
                    ---------------
                    1 mātuposakajātakaṃ.
     Tassa nāgassa vippavāsenāti idaṃ satthā jetavane viharanto
mātuposakabhikkhuṃ ārabbha kathesi.
     Paccuppannavatthu sāmajātakavatthusadisameva. Satthā pana bhikkhū
āmantetvā mā bhikkhave etaṃ bhikkhuṃ ujjhāyittha porāṇakapaṇḍitā
tiracchānayoniyaṃ nibbattāpi mātarā viyuttā sattāhaṃ nirāhāratāya
sussamānā rājārahaṃ bhojanaṃ labhitvāpi mātarā vinā na bhuñjissāmāti
mātaraṃ disvāva gocaraṃ gaṇhiṃsūti vatvā tehi yācito atītaṃ āhari
     atīte bārāṇasiyaṃ brahmadatte rajjaṃ kārente tadā
bodhisatto himavantappadese hatthiyoniyaṃ nibbattitvā sabbaseto
ahosi abhirūpo dassanīyo pāsādiko lakkhaṇasampanno anuvuḍḍhikaro
asītisahassahatthiparivāro. Mātā panassa andhā. So madhuramadhurāni
phalāni pana hatthīnaṃ datvā mātu santikaṃ pesesi. Hatthino
tassā adatvāva attanā khādanti. So pariggaṇhanto taṃ
pavuttiṃ ñatvā yūthaṃ chaḍḍetvā mātarameva posessāmīti

---------------------------------------------------------------------------------------------
page2.
Rattibhāge aññesaṃ hatthīnaṃ ajānantānaṃ mātaraṃ gahetvā caṇḍoraṇaṃnāma
pabbatapādaṃ gantvā ekanilīnaṃ upanissāya ṭhitāya pabbatagūhāya
mātaraṃ ṭhapetvā posesi. Atheko bārāṇasīvanacarako maggamuḷho
disaṃ vavatthapetuṃ asakkonto mahantena saddena paridevi. Bodhisatto
tassa saddaṃ sutvā ayaṃ puriso anātho nakho pana me taṃ
paṭirūpaṃ yaṃ esa mayi ṭhite idha vinasseyyāti tassa santikaṃ
gantvā taṃ bhayena palāyantaṃ disvā ambho purisa natthi te maṃ
nissāya bhayaṃ mā palāyi kasmā tvaṃ paridevanto vicarasīti
pucchitvā sāmi ahaṃ maggamuḷho ajja me sattamo divasoti
vutte bho purisa mā bhāyi ahaṃ taṃ manussapathe ṭhapessāmīti
taṃ attano piṭṭhiyaṃ nisīdāpetvā araññā nīharitvā nivatti.
Sopi pāpo cintesi ahaṃ nagaraṃ gantvā rañño ārocessāmīti
rukkhasaññaṃ pabbatasaññaṃ karontova nikkhamitvā bārāṇasiṃ
agamāsi. Tasmiṃ kāle rañño maṅgalahatthī kālamakāsi.
Rājā sace kenaci katthaci upavayhaṃ kātuṃ yuttarūpo hatthī diṭṭho
atthi so ācikkhatūti bheriṃ cārāpesi. So puriso rājānaṃ
upasaṅkamitvā mayā deva tumhākaṃ upavayho bhavituṃ yuttarūpo
sabbaseto sīlavā hatthirājā diṭṭho ahaṃ maggaṃ desessāmi
mayā saddhiṃ hatthācariyaṃ pesetvā taṃ gaṇhāpethāti āha. Rājā
sādhūti imaṃ magguddesakaṃ katvā araññaṃ gantvā iminā vuttaṃ
hatthināgaṃ ānethāti tena saddhiṃ mahantena parivārena hatthācariyaṃ

---------------------------------------------------------------------------------------------
page3.
Pesesi. So tena saddhiṃ gantvā bodhisattaṃ nilīniṃ pavisitvā
gocaraṃ gaṇhantaṃ passi. Bodhisattopi hatthācariyaṃ disvā idaṃ
bhayaṃ na aññato uppannaṃ tassa pāpapurisassa santikā uppannaṃ
bhavissati ahaṃ kho pana mahabbalo hatthisahassaṃpi viddhaṃsetuṃ
samattho ca homi kujjhitvā saraṭṭhakaṃ senāvāhanaṃ nāsetuṃ sace
pana kujjhissāmi sīlaṃ me bhijjissati tasmā ajja mama sīsaṃ
sattīhi koṭiyamānopi na kujjhissāmīti adhiṭṭhāya sīsaṃ nāmetvā
niccalova aṭṭhāsi. Hatthācariyo padumasaraṃ otaritvā tassa
lakkhaṇasampattiṃ disvā ehi puttāti rajaṭadāmasadisāya soṇḍāya
gahetvā sattame divase bārāṇasiṃ pāpuṇi. Bodhisattassa mātā
pana putte anāgacchante putto me rājarājamahāmattehi nīto
bhavissati idāni tassa vippavāsena ayaṃ vanaghaṭo vaḍḍhissatīti
paridevamānā dve gāthā abhāsi
              tassa nāgassa vippavāsena
              viruḷhā sallakiyo ca kuṭajā
              kuruvindakaravarā bhisasāmā
              nivāte pupphitā ca kaṇṇikārā.
              Kocideva suvaṇṇakāyurā
              nāgarājaṃ bharanti piṇḍena
              yattha rājā rājakumāro vā
              kavacamabhihessati asaṃbhitoti.

---------------------------------------------------------------------------------------------
page4.
     Tattha viruḷhāti vaḍḍhitānāma natthettha saṃsayoti āsiṃsavasenevamāha.
Sallakiyo ca kuṭajāti indasālarukkhā ca kuṭajarukkhā ca.
Kuruvindakaravarā bhisasāmāti kuruvindarukkhā ca karavaranāmakāni
mahātiṇāni ca bhisāni ca sāmakāni cāti attho. Ete ca
sabbe idāni vaḍḍhissantīti paridevantī. Nivāteti pabbatapāde.
Pupphitāti mama puttena sākhā bhañjitvā akhādiyamānā
kaṇṇikārā ca pupphitā bhavissantīti vuttaṃ hoti. Kocidevāti
katthacideva gāme vā nagare vā. Suvaṇṇakāyurāti suvaṇṇābharaṇā
rājarājamahāmattā. Bharanti piṇḍenāti ajja mātuposakaṃ
nāgarājaṃ rājārahassa bhojanassa suvaḍḍhitena piṇḍena posenti.
Yatthāti yasmiṃ nāgarāje rājā nisīditvā. Kavacamabhihessatīti
saṅgāmaṃ pavisitvā paccāmittānaṃ kavacaṃ abhihanissati bhindissatīti.
Idaṃ vuttaṃ hoti yattha mama putte nisinno rājā vā rājakumāro
vā asaṃbhīto hutvā sampattānaṃ kavacaṃ hanissati taṃ me nāgarājānaṃ
suvaṇṇābharaṇā ajja piṇḍena bharantīti.
     Hatthācariyopi antarāmagge vattamāno ca rañño sāsanaṃ
pesesi. Rājā nagaraṃ alaṅkārāpesi. Hatthācariyopi bodhisattaṃ
katagandhaparibhaṇḍaṃ alaṅkatapaṭiyattaṃ hatthisālaṃ netvā vicittasāṇiyā
parikkhipāpetvā upari vicittāni bandhāpetvā rañño ārocāpesi.
Rājā nānaggarasabhojanaṃ ādāya āgantvā bodhisattassa adāsi.
So mātaraṃ vinā gocaraṃ na gaṇhissāmīti piṇḍaṃ na gaṇhi.

---------------------------------------------------------------------------------------------
page5.
Atha naṃ yācanto rājā tatiyaṃ gāthamāha
         gaṇhāhi nāga kabalaṃ       mā nāga kisako bhava
         bahūni rājakiccāni        tāni nāga karissasīti.
     Taṃ sutvā bodhisatto catutthaṃ gāthamāha
         sā nūna sā kappaṇikā     andhā aparināyakā
         khāṇuṃ pādena ghaṭṭeti     giriṃ caṇḍoraṇaṃ patīti.
     Tattha sā nūna sāti mahārāja nūna sā. Kappaṇikāti
puttaviyogena kapaṇā. Khāṇunti tattha tattha patitarukkhakaliṅgaraṃ.
Ghaṭṭetīti paridevamānā tattha tattha pādena pothentī nūna pādena
hanati. Caṇḍoraṇaṃ patīti caṇḍoraṇapabbatābhimukhī pabbatapāde
pariphandamānāti attho.
     Atha naṃ rājā pucchanto pañcamaṃ gāthamāha
         kānu te sā mahānāga    andhā aparināyakā
         khāṇuṃ pādena ghaṭṭeti     giriṃ caṇḍoraṇaṃ patīti.
     Bodhisatto chaṭṭhaṃ gāthamāha
         mātā me sā mahārāja   andhā aparināyakā
         khāṇuṃ pādena ghaṭṭeti     giriṃ caṇḍoraṇaṃ patīti.
     Rājā chaṭṭhagāthāya tamatthaṃ sutvā muñcāpento sattamaṃ
gāthamāha
         muñcathetaṃ mahānāgaṃ       yoyaṃ bharati mātaraṃ
         sametu mātarā nāgo     saha sabbehi ñātibhīti.

---------------------------------------------------------------------------------------------
page6.
     Tattha yoyaṃ bharatīti ayaṃ nāgo ahaṃ mahārāja andhaṃ mātaraṃ
posāmi mayā vinā mayhaṃ mātā jīvitakkhayaṃ pāpuṇissati tāya
vinā mayhaṃ issariyena attho natthi ajja me mātu gocaraṃ
alabhantiyā sattamo divasoti vadati tasmā yo ayaṃ mātaraṃ bharati
etaṃ mahānāgaṃ khippaṃ muñcatha sabbehi ñātīhi saddhiṃ esa mātarā
sametu samāgacchatūti.
     Aṭṭhamanavamā abhisambuddhagāthā    honti
         muttova  bandhanā nāgo   kāsirājena pesito
         muhuttaṃ visamitvāna        agamā yena pabbato
         tato so nilīnaṃ gantvā    sītaṃ kuñjarasevitaṃ
         soṇḍāya udakamāhitvā    mātaraṃ abhisiñcathāti.
      So kira nāgo bandhanā mutto thokaṃ visamitvā rañño
dasarājadhammagāthāya dhammaṃ desetvā appamatto hohi mahārājāti
ovādaṃ datvā mahājanehi gandhamālādīhi pūjiyamāno nagarā nikkhamitvā
tadaheva taṃ padumasaraṃ patvā mama mātaraṃ gocaraṃ agāhāpetvāva
nāhaṃ sayaṃ gaṇhissāmīti bahū bhisamūlāni ādāya soṇḍāya puraṃ
udakaṃ gahetvā guhāleṇato nikkhamitvā guhādvāre nippannāya mātu
santikaṃ gantvā sattāhaṃ nirāhāratāya mātu sarīrassa phassapaṭilābhatthaṃ
upari udakaṃ siñca. Tamatthaṃ āvīkaronto satthā imā dve
gāthā abhāsi. Bodhisattassa mātāpi devo vassatīti saññāya
taṃ akkosantī dasamaṃ gāthamāha

---------------------------------------------------------------------------------------------
page7.
          Koyaṃ anariyo devo     akālena pavassati
          gato me atrajo putto  yo mayhaṃ paricārakoti.
     Tattha atrajoti attani jāto.
     Atha naṃ samassāsento bodhisatto ekādasamaṃ gāthamāha
          uṭṭhehi amma kiṃ sesi    āgato tyāhamatrajo
          muttomhi kāsirājena    vedehena yasassināti.
     Tattha āgato tyāhanti āgato te ahaṃ. Vedehenāti
ñāṇasampannena. Yasassināti mahāparivārena. Tena raññā
maṅgalahatthibhāvāya gahitopi ahaṃ mutto idāni tava santikaṃ āgato
uṭṭhehi gocaraṃ gaṇhāhīti.
     Sā tuṭṭhamānasā rañño anumodanaṃ karontī osānagāthamāha
         ciraṃ jīvatu so rājā      kāsīnaṃ raṭṭhavaḍḍhano
         yo me puttaṃ pamocesi    sadā vuḍḍhāpacāyikanti.
     Tadā rājā bodhisattassa guṇe pasīditvā nilīniyā avidūre
gāmaṃ māpetvā bodhisattassa mātuyā ca nivaddhaṃ bhattaṃ paṭṭhapesi.
Aparabhāge bodhisatto mātari kālakatāya tassā sarīraparihāraṃ katvā
karaṇḍakaṃ assamapadaṃnāma gato. Tasmiṃ pana ṭhāne himavantato
otaritvā pañcasatā isayo vasiṃsu. Taṃ pavattaṃ tesaṃ adāsi. Rājā
bodhisattassa samānarūpasilāpaṭimaṃ kāretvā mahāsakkāraṃ pavattesi.
Jambūdīpavāsino anusaṃvaccharaṃ sannipatitvā hatthimahannāma kariṃsu.

---------------------------------------------------------------------------------------------
page8.
     Satthā imaṃ dhammadesanaṃ āharitvā saccāni pakāsetvā
jātakaṃ samodhānesi (saccapariyosāne mātuposakabhikkhu sotāpattiphale
patiṭṭhahi .) tadā rājā ānando ahosi. Pāpapuriso devadatto
ahosi. Hatthācariyo sārīputto ahosi sā hatthinī mahāmāyā
mātuposakanāgo pana ahameva sammāsambuddhoti.
                   Mātuposakajātakaṃ paṭhamaṃ.
                   -----------------
                      2 Juṇhajātakaṃ.
     Suṇohi mayhaṃ vacanaṃ janindāti idaṃ satthā jetavane viharanto
ānandattherena laddhavare ārabbha kathesi.
     Paṭhamabodhiyamhi vīsati vassāni bhagavato anivaddhupaṭṭhākā ahesuṃ.
Ekadā thero nāgasamālo ekadā nāgito ekadā upavāṇo
ekadā sunakkhatto ekadā cundo ekadā sāgato ekadā meghiyo
bhagavantaṃ upaṭṭhahi.
     Athekadivasaṃ bhagavā bhikkhū āmantesi bhikkhave idānimhi
mahallako ekacce bhikkhū iminā maggena gacchāmāti vutte
aññena gacchanti ekacce mayhaṃ pattacīvaraṃ bhūmiyaṃ nikkhipanti
nivaddhupaṭṭhākaṃ me ekaṃ bhikkhuṃ jānāthāti. Bhante ahaṃ upaṭṭhahissāmi
ahaṃ upaṭṭhahissāmīti sirasi añjaliṃ katvā uṭaṭhite sārīputtattherādayo
tumhākaṃ patthanā matthakaṃ pattā alanti paṭikkhipi. Tato bhikkhū

---------------------------------------------------------------------------------------------
page9.
Ānandattheraṃ tvaṃ āvuso upaṭṭhānaṃ yācāhīti āhaṃsu. Thero
sace me bhante bhagavā attanā laddhaṃ cīvaraṃ na dassati piṇḍapātaṃ na
dassati ekagandhakuṭiyaṃ vasituṃ na dassati maṃ gahetvā nimantanaṃ
na gamissati sace pana bhagavā mayā gahitaṃ nimantanaṃ gamissati
sacāhaṃ tiroraṭṭhā tirojanapadā bhagavantaṃ daṭṭhuṃ āgataṃ parisaṃ
āgatakkhaṇeyeva dassetuṃ labhissāmi yadā me kaṅkhā uppajjati tasmiṃ
khaṇe bhagavantaṃ upasaṅkamituṃ labhissāmi sace yaṃ bhagavā mama parammukhā
dhammaṃ katheti āgantavā mayhaṃ kathessati evāhaṃ taṃ bhagavantaṃ
upaṭṭhahissāmīti ime cattāro paṭikkhepe catasso āyācanāti
aṭṭha vare yāci. Bhagavāpissa adāsi. So tato paṭṭhāya
pañcavīsati vassāni nivaddhupaṭṭhāko ahosi. So pañcasu ṭhānesu
etadagge ṭhapanaṃ patvā āgamasampadā adhigamasampadā pubbahetusampadā
atthatthaparipucchāsampadā tiṭṭhavāsasampadā yonisomanasikārasampadā
buddhupanissayasampadāti imāhi sattahi sampadāhi samannāgato
buddhānaṃ santike aṭṭhavaradāyajjaṃ labhitvā buddhasāsane paññāto
gagaṇamajjhe candoviya pākaṭo ahosi. Athekadivasaṃ bhikkhū dhammasabhāyaṃ
kathaṃ samuṭṭhāpesuṃ āvuso tathāgato ānandattheraṃ varadānena
santappesīti. Satthā āgantvā kāyanuttha bhikkhave etarahi kathāya
sannisinnāti pucchitvā imāyanāmāti vutte na bhikkhave idāneva
pubbepāhaṃ ānandaṃ varena santappesiṃ pubbevāhaṃ yaṃyaṃ esa yācati
taṃtaṃ adāsiṃyevāti vatvā atītaṃ āhari

---------------------------------------------------------------------------------------------
page10.
     Atīte bārāṇasiyaṃ brahmadatte rajjaṃ kārente bodhisatto
tassa putto juṇhakumāronāma takkasilāyaṃ sippaṃ uggahetvā
ācariyassa anuyogaṃ datvā rattibhāge andhakāre ācariyassa gharā
nikkhamitvā attano nivāsanaṭṭhānaṃ vegena gacchanto aññataraṃ
brāhmaṇaṃ bhikkhaṃ caritvā attano nivāsanaṭṭhānaṃ gacchantaṃ apassanto
bāhunā paharitvā tassa bhattacātiṃ bhindi. Brāhmaṇo patitvā
viravi. Kumāro kāruññena nivattitvā taṃ hatthe gahetvā
uṭṭhāpeti. Brāhmaṇo tayā tāta mama bhikkhābhājanaṃ bhinnaṃ
bhattamūlaṃ me dehīti āha. Kumāro brāhmaṇa  idānāhaṃ
tava taṃ bhattamūlaṃ dātuṃ na sakkomi ahaṃkho pana kāsikarañño
putto juṇhakumāronāma mayi rajje patiṭṭhite āgantvā maṃ
dhanaṃ yāceyyāsīti vatvā niṭṭhitasippo ācariyaṃ vanditvā bārāṇasiṃ
gantvā pitu sippaṃ dassesi. Pitā jīvantena me putto
diṭṭho rājabhūtaṃpi taṃ passissāmīti rajje abhisiñci. So
juṇharājānāma hutvā dhammena rajjaṃ kāresi. Brāhmaṇo taṃ
pavuttiṃ sutvā idāni mama bhattamūlaṃ āharāpessāmīti bārāṇasiṃ
gantvā rājānaṃ alaṅkatanagaraṃ padakkhiṇaṃ karontameva disvā ekasmiṃ
uṇṇatappadese ṭhito hatthaṃ pasāretvā jayāpesi. Rājā
anoloketvāva atikkami. Brāhmaṇo tena adiṭṭhabhāvaṃ ñatvā kathaṃ
samuṭṭhāpento paṭhamaṃ gāthamāha

---------------------------------------------------------------------------------------------
page11.
        Suṇohi mayhaṃ vacanaṃ janinda
        atthena juṇhamhi idhānupatto
        na brāhmaṇe addhike tiṭṭhamāne
        gantabbamāhu dipadinda seṭṭhāti.
     Tattha juṇhamhīti mahārāja tayi juṇhamhi ahaṃ ekena atthena
idhānuppatto na nikāraṇena āgatoti dīpeti. Addhiketi addhānaṃ
āgate. Gantabbanti taṃ addhikaṃ addhānagataṃ yācamānaṃ brāhmaṇaṃ
anoloketvāva gantabbanti paṇḍitā na āhu na kathentiṃti.
     Rājā tassa vacanaṃ sutvā hatthiṃ vajiraṃkusena niggahetvā
dutiyaṃ gāthamāha
        suṇomi tiṭṭhāmi vadehi brāhme
        yenāpi atthena idhānupatto
        kaṃ vā tvamatthaṃ mayi paṭṭhayāno
        idhāgamā brāhme tadiṃgha brūhīti.
     Tattha iṃghāti codanatthe nipāto. Tato paraṃ brāhmaṇassa
ca rañño ca vacanapaṭivacanavasena sesagāthā kathitā
        dadāhi me gāmavarāni pañca
        dāsīsataṃ satta gavaṃ satāni
        parosahassañca suvaṇṇanikkhe
        bhariyā ca me sādisī dve dadāhi.

---------------------------------------------------------------------------------------------
page12.
        Tapo nu te brāhmaṇa bhiṃsarūpo
        mantā nu te brāhmaṇa cittarūpā
        yakkhā nu te assavā santi keci
        atthaṃ vā me abhijānāsi kattaṃ.
        Na me tapo atthi na cāpi  mantā
        yakkhāpi me assavā natthi keci
        atthaṃpi te nābhijānāmi kattaṃ
        pubbe ca kho saṅgatimattamāsi.
        Paṭhamaṃ idaṃ dassanaṃ jānato me
        na tābhijānāmi ito puratthā
        akkhāhi me pucchito etamatthaṃ
        kadā kuhiṃ vā ahu saṅgamo no.
        Gandhārarājassa puramhi ramme
        avasimhase takkasilāya deva
        tatthandhakāramhi timissakāyaṃ
        aṃsena aṃsaṃ abhighaṭṭayimhā
        te tattha ṭhatvāna ubho janinda
        sārāṇiyaṃ vītisārimha tattha
        sāyeva no saṅgatimattamāsi
        tato na pacchā na pure ahosi.

---------------------------------------------------------------------------------------------
page13.
        Yadā kadāci manujesu brāhme
        samāgato sappurisena hoti
        na paṇḍitā saṅgatisanthavāni
        pubbe kataṃ vāpi vināsayanti.
        Bālā ca kho saṅgatisanthavāni
        pubbe kataṃ vāpi vināsayanti
        bahuṃpi bālesu kataṃ vinassati
        tathā hi bālā akataññurūpā.
        Dhīrā ca kho saṅgatisanthavāni
        pubbe kataṃ vāpi na nāsayanti
        appaṃpi dhīresu kataṃ na nassati
        tathā hi dhīrā sukataññurūpā
        dadāmi te gāmavarāni pañca
        dāsīsataṃ satta gavaṃ satāni
        parosahassañca suvaṇṇanikkhe
        bhariyā ca te sādisī dve dadāmi.
        Evaṃ sataṃ hoti samecca rāja
        nakkhattarājāriva tārakānaṃ
        āpūratī kāsipatī yathā ahaṃ
        tayā hi me saṅgamo ajja laddhoti.
     Tattha sādisīti rūpavaṇṇajātikulappadeseneva sādisī ekasadisā

---------------------------------------------------------------------------------------------
page14.
Dve mahāyasā bhariyā ca me dehīti attho. Bhiṃsarūpoti kinnu
te brāhmaṇa balavarūpaṃ sīlācāraguṇasaṅkhātaṃ tapokammaṃ atthīti
pucchati. Mantā nu teti udāhu vicitrarūpā sabbatthasādhakā
mantā te atthi. Assavāti vacanakārakā icchiticchitadāyakā
yakkhā vā te keci santi. Kattanti kataṃ udāhu tayā kataṃ
kiñci mama atthaṃ abhijānāsīti pucchati. Saṅgatimattanti samāgamamattaṃ
tayā saddhiṃ pubbe mama āsīti vadati. Jānato meti jānantassa
mama idaṃ paṭhamaṃ tava dassanaṃ. Na tābhijānāmīti na taṃ abhijānāmi.
Timissakāyanti balavatimirāya rattiyā. Te tattha ṭhatvānāti
te mayaṃ tasmiṃ aṃsena aṃsaṃ ghaṭṭitaṭṭhāne ṭhatvā. Vītisārimha
tatthāti etasmiṃyeva ṭhāne saritabbayuttakaṃ kathaṃ vītisārimhā
ahaṃ bhikkhābhājanaṃ me tayā bhinnaṃ bhattamūlaṃ me dehīti
avacaṃ tvaṃ idānāhaṃ tava bhattamūlaṃ dātuṃ na sakkomi ahaṃ
kho pana kāsikarañño putto juṇhakumāronāma mayi rajje
patiṭṭhite āgantvā maṃ dhanaṃ yāceyyāsīti avacāti imaṃ sārāṇīyaṃ
kathaṃ karimhāti āha. Sāyeva no saṅgatimattamāsīti deva amhākaṃ
sāyeva aññamaññaṃ saṅgatimattamāsi ekamuhuttaṃ ahosīti dīpeti.
Tatoti tato pana taṃ muhuttikamittadhammato pacchā vā pure vā
kadāci amhākaṃ saṅgatināma na bhūtapubbā. Na paṇḍitāti brāhmaṇa
paṇḍitānāma taṃ muhuttikamattakaṃ saṅgatiṃ vā cirakālasanthavāni vā
kiñci pubbe kataguṇaṃ vā na nāsenti. Bahuṃpīti bahukaṃpi.

---------------------------------------------------------------------------------------------
page15.
Akataññurūpāti yasmā bālā akataññusabhāvā tasmā tesu bahuṃpi
kataṃ nassatīti attho. Sukataññurūpāti suṭṭhu kataññusabhāvā etthāpi
tatthāpi tathā hīti hikāro kāraṇattho. Dadāmi teti brāhmaṇena
yācitaṃ dadanto evamāha. Evaṃ satanti brāhmaṇo rañño
anumodanaṃ karonto vadati sataṃ sappurisānaṃ ekavāraṃpi samecca
saṅgatināma evaṃ hoti. Nakkhattarājārivāti ettha rivakāro
nipātamattaṃ. Tārakānanti tāragaṇamajjhe. Kāsipatīti rājānaṃ
ālapati idaṃ vuttaṃ hoti deva kāsiraṭṭhādhipati yathā cando
tārakānaṃ majjhe ṭhito tārāgaṇaparivuto pāṭipadato paṭṭhāya yāva
puṇṇamā āpūrati tathā ahaṃpi ajja tayā dinnehi gāmavarādīhi
āpūrāmīti. Tayā hi meti mayā pubbe tayā saddhiṃ laddhopi
saṅgamo aladdhova ajja pana mama manorathassa nipphannattā
mayā tayā saha saṅgamo laddho nāmāti nipphannaṃ me tayā saddhiṃ
mettiphalanti vadati.
        Bodhisatto tassa mahantaṃ yasaṃ adāsi.
        Satthā imaṃ dhammadesanaṃ āharitvā na bhikkhave idāneva
pubbepāhaṃ ānandaṃ varena santappesiṃyevāti vatvā jātakaṃ samodhānesi
tadā brāhmaṇo ānando ahosi rājā pana ahamevāti.
                     Juṇhajātakaṃ dutiyaṃ.
                     ------------

---------------------------------------------------------------------------------------------
page16.
                   3 Dhammadevaputtajātakaṃ.
     Yasokaro puññakarohamasmīti idaṃ satthā jetavane viharanto
devadattassa paṭhavippavesanaṃ ārabbha kathesi.
     Tadā hi bhikkhū dhammasabhāyaṃ kathaṃ samuṭṭhāpesuṃ āvuso devadatto
tathāgatena saddhiṃ paṭivirujjhitvā paṭhaviṃ paviṭṭhoti. Satthā āgantvā
kāyanuttha bhikkhave etarahi kathāya sannisinnāti pucchitvā
imāyanāmāti vutte na idāni tāvesa bhikkhave mama jinacakke ca
pahāraṃ datvā paṭhaviṃ paviṭṭho pubbepi dhammacakke pahāraṃ datvā
paṭhaviṃ paviṭṭho avīciparāyano jātoti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
kāmāvacaradevaloke dhammonāma devaputto hutvā nibbatti.
Devadatto adhammonāma. Tesu dhammo dibbālaṅkārapaṭimaṇḍito
dibbarathavaramāruyha accharāgaṇaparivuto manussesu sāyamāsaṃ bhuñjitvā
attano attano gharadvāresu sukhakathāya nisinnesu puṇṇamuposathadivase
gāmanigamajanapadarājadhānīsu ākāse ṭhatvā pāṇātipātādīhi dasahi
akusalakammapathehi viramitvā mātupaṭṭhānadhammaṃ pitupaṭṭhānadhammaṃ
tividhasucaritadhammameva pūretha evaṃ saggaparāyanā hutvā mahantaṃ yasaṃ
anubhavissathāti manusse dasa kusalakammapathe samādapento jambūdīpaṃ
padakkhiṇaṃ karoti. Adhammo pana devaputto pāṇaṃ hanathāti
ādinā nayena dasa akusalakammapathe samādapento jambūdīpaṃ vāmaṃ

---------------------------------------------------------------------------------------------
page17.
Karoti. Atha tesaṃ ākāse rathā sammukhā ahesuṃ. Atha tesaṃ
parisā tumhe kassa tumhe kassāti pucchitvā mayaṃ dhammassāti
mayaṃ dhammassāti vatvā maggā ukkamitvā dvidhā jātā. Dhammopi
adhammaṃ āmantetvā samma tvaṃ adhammo ahaṃ dhammo maggo
mayhaṃ anucchaviko tava rathaṃ ukkāmetvā mayhaṃ maggaṃ dehīti
paṭhamaṃ gāthamāha
        yasokaro puññakarohamasmi
        sadatthuto samaṇabrāhmaṇānaṃ
        maggāraho devamanussapūjito
        dhammo ahaṃ dehi adhamma magganti.
     Tattha yasokaroti ahaṃ devamanussānaṃ yasadāyako dutiyapadepi
eseva nayo. Sadatthutoti sadā thuto niccappasaṭṭho.
     Tatoparo āha
        adhammayānaṃ daḷhamāruhitvā
        asantasanto balavāhamasmi
        sa kissa hetumhi tavajjadajjaṃ
        maggaṃ ahaṃ dhamma adinnapubbaṃ.
        Dhammo have pāturahosi pubbe
        pacchā adhammo udapādi loke
        jeṭṭho ca seṭṭho ca sanantano ca
        uyyāhi jeṭṭhassa kaniṭṭha maggā.

---------------------------------------------------------------------------------------------
page18.
        Na yācanāya napi pāṭirūpā
        na arahati tehaṃ dadeyya maggaṃ
        yuddhañca no hotu ubhinnamajja
        yuddhasmi yo jīyati tassa maggo.
        Sabbā disā anusaṭohamasmi
        mahabbalo amitayaso atulyo
        guṇehi sabbehi upetarūpo
        dhammo adhamma tvaṃ kathaṃ vijessasi.
        Lohena ve haññati jātarūpaṃ
        na jātarūpena hananti lohaṃ
        sace adhammo haññati dhammamajja
        ayo suvaṇṇaṃ viya dassaneyyaṃ.
        Sace tuvaṃ yuddhabalo adhamma
        na tuyha vuḍḍhā ca gurū ca atthi
        maggañca te damhi piyāppiyena
        vācāduruttānipi te khamāmīti.
     Imā cha gāthā tesaṃyeva vacanapaṭivacanavasena kathitā.
     Tattha sa kissa hetumhi tavajjadajjanti so hi ahaṃ adhammo
adhammayānaṃ rathaṃ āruyha abhīto balavā kiṃkāraṇā ajja bho dhamma
kassaci adinnapubbaṃ maggaṃ tuyhaṃ dammīti. Pubbeti paṭhamakappikakāle
imasmiṃ loke dasakusalakammapathadhammo ca pubbeva pāturahosi pacchā

---------------------------------------------------------------------------------------------
page19.
Adhammo. Jeṭṭho cāti pubbe nibbattabhāvena ahaṃ jeṭṭho ca
seṭṭho ca porāṇako ca tvaṃ pana kaniṭṭho  tasmā maggā uyyāhīti
vadati. Napi pāṭirūpāti ahaṃ te neva yācanāya na paṭirūpavacanena
na maggārahatāya maggaṃ dadeyyaṃ. Anusaṭoti ahañcatasso disā
catasso anudisāti sabbā disā  attano guṇena paṭṭhato paññāto
pākaṭo. Lohenāti ayamuṭṭhikena. Haññatīti hanissati.
Yuddhabalo adhammāti sace tvaṃ yuddhabalosi. Vuḍḍhā ca gurū cāti yadi
tuyhaṃ ime vuḍḍhā ime gurū paṇḍitāti evaṃ natthi. Piyāppiyenāti
piyenapi appiyenapi dadanto piyena piyaṃ te maggaṃ dadāmīti attho.
     Bodhisattena pana imāya gāthāya kathitakkhaṇeyeva adhammo
rathe ṭhātuṃ asakkonto avaṃsiro paṭhaviyaṃ patitvā paṭhaviyā vivare
dinne gantvā avīcimhiyeva nibbatti. Etamatthaṃ viditvā bhagavā
abhisambuddho hutvā sesagāthā abhāsi
        idañca sutvā vacanaṃ adhammo
        avaṃsiro patito uddhapādo
        yuddhatthiko na labhāmi yuddhaṃ
        ettāvatā hoti hato adhammo.
        Khantībalo yuddhabalaṃ vijetvā
        hantvā adhammaṃ nihanitva bhūmyā

---------------------------------------------------------------------------------------------
page20.
        Pāyāsi citto abhiruyha sandanaṃ
        maggeneva atibalo saccanikkamo.
        Mātāpitā samaṇabrāhmaṇā ca
        asammānitā yassa sake agāre
        idheva nikkhippa sarīradehaṃ
        kāyassa bhedā nirayaṃ vajanti te
        yathā adhammo patito avaṃsiro.
        Mātāpitā samaṇabrāhmaṇā ca
        susammānitā yassa sake agāre
        idheva nikkhippa sarīradehaṃ
        kāyassa bhedā sugatiṃ vajanti te
        yathāpi dhammo abhiruyha sandananti.
     Tattha yuddhatthiko ceti ayaṃ tassa vilāpo. So kira
vilapantoyeva patitvā paṭhaviṃ paviṭṭho. Ettāvatāti bhikkhave
yāvatā paṭhaviṃ paviṭṭho ettāvatā adhammo hatonāma hoti.
Khantībaloti bhikkhave evaṃ adhammo paṭhaviṃ paviṭṭho adhivāsanakhantībalo
yuddhabalaṃ vijetvā vadhitvā bhūmiyaṃ nihanitvā pātetvā cittajātatāya
niyacitto attano rathaṃ āruyha maggeneva saccanikkamo tathaparakkamo
devaputto pāyāsi. Asammānitāti asakkatā. Sarīradehanti
imasmiṃyeva loke sarīrasaṅkhātaṃ dehaṃ nikkhipitvā. Nirayaṃ vajantīti
yassa pāpapuggalassa ete ca sakkārārahā geheva asakkatā tathārūpā

---------------------------------------------------------------------------------------------
page21.
Yathā adhammo patito avaṃsiro evaṃ avaṃsirā nirayaṃ vajantīti
attho. Sugatiṃ vajantīti yassa panete sakkatā tādisā paṇḍitā
yathāpi dhammo sandanaṃ abhiruyha devalokaṃ gato evaṃ sugatiṃ vajantīti.
     Satthā imaṃ dhammadesanaṃ āharitvā na bhikkhave idāneva
pubbepi devadatto mayā saddhiṃ paṭivirujjhitvā paṭhaviṃ paviṭṭhoti
vatvā jātakaṃ samodhānesi tadā adhammo devadatto ahosi
parisāpissa devadattassa parisā dhammo pana ahameva parisā
pana buddhaparisāyevāti.
                  Dhammadevaputtajātakaṃ tatiyaṃ.
                  ------------------
                      4 Udayajātakaṃ.
     Ekā nisinnāti idaṃ satthā jetavane viharanto ukkaṇṭhitabhikkhuṃ
ārabbha kathesi. Vatthuṃ kusajātake āvībhavissati.
     Satthā pana taṃ bhikkhuṃ saccaṃ kira tvaṃ ukkaṇṭhitosīti pucchitvā saccaṃ
bhanteti vutte bhikkhu kasmā kilesavasena evarūpe niyyānikasāsane
pabbajitvā ukkaṇṭhitosi porāṇakapaṇḍitāpi samiddhe dvādasayojanike
surundhananagare rajjaṃ kārentā devaccharapaṭibhāgāya itthiyā
saddhiṃ satta vassasatāni ekagabbhe vasantāpi indriyāni
bhinditvā lobhavasena na olokesunti vatvā atītaṃ āhari
     atīte kāsikaraṭṭhe surundhananagare kāsikarājā rajjaṃ kāresi.

---------------------------------------------------------------------------------------------
page22.
Tassa neva putto na dhītā ahosi. So attano deviyo
putte paṭṭhethāti āha. Devīpi rañño vacanaṃ sampaṭicchitvā
tathā akāsi. Tadā bodhisatto brahmalokā cavitvā rañño
aggamahesiyā kucchimhi paṭisandhiṃ gaṇhitvā nibbatti. Atha
mahājanassa hadayaṃ vaḍḍhetvā jātabhāvena tassa udayabhaddoti nāmaṃ
kariṃsu. Kumārassa pādacaraṇakāle añño satto brahmalokato
cavitvā tasseva rañño aññatarāya deviyā kucchimhi kumārikā
hutvā nibbatti. Tassāpi udayabhaddāti nāmaṃ kariṃsu. Kumāro
vayappatto sabbasippānaṃ nipphattiṃ pāpuṇi jātibrahmacārī pana
ahosi supinantenapi methunadhammaṃ na jānāti. Nāssa kilesesu
cittaṃ allīyi. Rājā puttaṃ abhisiñcitukāmo kumāra idānissa
rajjasukhasevanakālo tamevassa dassāmīti sāsanaṃ pesesi. Bodhisatto
na mayhaṃ rajjenattho kilesesu me cittaṃ na allīyīti paṭikkhipitvā
punappunaṃ vuccamāno rattajambūnudamayaṃ itthīrūpaṃ kāretvā sace
evarūpaṃ itthiṃ labhamāno rajjaṃ sampaṭicchissāmīti mātāpitūnaṃ
pesesi. Te taṃ suvaṇṇarūpakaṃ sakalajambūdīpaṃ pariharāpetvā tathārūpaṃ
itthiṃ alabhantā udayabhaddaṃ alaṅkaritvā tassa santike vasāpesuṃ.
Sā taṃ suvaṇṇarūpakaṃ abhibhavitvā aṭṭhāsi. Atha nesaṃ anicchamānānaññeva
vemātikabhaginiṃ udayabhaddakumāriṃ aggamahesiṃ katvā bodhisattaṃ
abhisiñciṃsu. Te pana dvepi brahmacariyavāsameva vasiṃsu.
Aparabhāge mātāpitūnaṃ accayena bodhisatto rajjaṃ kāresi.

---------------------------------------------------------------------------------------------
page23.
Ubhopi ekagabbhe vasamānā ca lobhavasena indriyāni bhinditvā
aññamaññaṃ na olokesuṃ apica kho pana yo amhesu paṭhamataraṃ
kālaṃ karoti so nibbattaṭṭhānato āgantvā asukaṭṭhāne
nibbattosmīti ārocetūti saṅkaramakaṃsu. Atha bodhisatto abhisekato
sattavassasataccayena kālamakāsi. Añño rājā nāhosi.
Udayabhaddāyeva āṇā pavattati. Amaccā rajjaṃ anusāsiṃsu. So
bodhisattopi cutikkhaṇe tāvatiṃsabhavane sakkattaṃ patvā yasamahantatāya
sattāhaṃ anussarituṃ nāsakkhi. Iti so manussagaṇanāya sattavassasataccayena
āvajjitvā udayabhaddaṃ rājadhītaraṃ dhanena vimaṃsitvā sīhanādaṃ
nadāpetvā dhammaṃ desetvā saṅkaraṃ mocetvā āgamissāmīti
cintesi. Tadā kira manussānaṃ dasavassasahassāyukakālo hoti.
Rājadhītāpi taṃ divasaṃ rattibhāge pidahitesu dvāresu ṭhapite
ārakkhe sattabhūmikapāsādavaratale alaṅkatasirigabbhe ekikāva
niccalā attano sīlaṃ āvajjamānā nisīdi. Atha sakko
suvaṇṇamāsakapūraṃ ekaṃ suvaṇṇapātiṃ ādāya gantvā sayanagabbheyeva
pātubhavitvā ekamantaṃ nisīdi. Bodhisatto tāya saddhiṃ sallapanto
paṭhamaṃ gāthamāha
              ekā nisinnā suci saññatūru
              pāsādamāruyha aninditaṅgī
              yācāmi taṃ kinnaranettacakkhu
              imekarattiṃ ubhayo vasemāti.

---------------------------------------------------------------------------------------------
page24.
    Tattha sucīti sucivatthanivatthā. Saññatūrūti suṭṭhu ṭhapitaūru
iriyāpathaṃ saṇṭhapetvā sucivatthā ekikāva nisinnāsīti vuttaṃ
hoti. Aninditaṅgīti pādantato yāva kesaggā aninditasarīrā
paramasobhaggappattasarīrā. Kinnaranettacakkhūti tīhi maṇḍalehi pañcahi ca
pasādehi upasobhitattā kinnarānaṃ nettasadisehi cakkhūhi samannāgate.
Imekarattinti idaṃ ekarattiṃ ajja imasmiṃ alaṅkatasayanagabbhe ekato
vaseyyāmāti yācati.
    Tato rājadhītā dve gāthā abhāsi
         okiṇṇantaraparikkhaṃ        daḷhamaṇḍālakoṭṭhakaṃ
         rakkhitaṃ khaggahatthehi       duppavesamidaṃ puraṃ.
         Daharassa yuvino cāpi      āgamo ca na vijjati
         atha kena nu vaṇṇena      saṅgamaṃ icchase mayāti.
     Tattha okiṇṇantaraparikkhanti idaṃ dvādasayojanikaṃ surundhanapuraṃ
antarantarā udakaparikkhānaṃ kaddamaparikkhānaṃ sukkhaparikkhānañca
okiṇṇattā okiṇṇantaraparikkhaṃ. Daḷhamaṇḍālakoṭṭhakanti thirehi
addālakehi dvārakoṭṭhakehi ca samannāgataṃ. Khaggahatthehīti
āvudhahatthehi dasahi yodhasahassehi rakkhitaṃ. Duppavesamidaṃ puranti
idaṃ sakalapuraṃpi tassa anto māpitaṃ mayhaṃ nivāsanapuraṃpi ubhayaṃ
kassaci pavisituṃ na sakkā. Āgamo cāti idha imāya velāya
taruṇassa vā yobbanappattassa vā thāmasampannayodhassa vā aññassa
vā mahantaṃpi paṇṇākāraṃ gahetvā āgacchantassa āgamonāma

---------------------------------------------------------------------------------------------
page25.
Natthi. Saṅgamanti atha tvaṃ kena kāraṇena imāya velāya mayā
samāgamaṃ icchasīti.
     Atha sakko catutthaṃ gāthamāha
         yakkhohamasmi kalyāṇi      āgatosmi tavantike
         tvaṃ maṃ nandassu bhaddante   puṇṇakaṃsaṃ dadāmi teti.
     Tassattho kalyāṇi sundaradassane ahameko devaputto
devatānubhāvena idhāgato tvaṃ ajja maṃ nandassu tosehi ahaṃ
te imaṃ suvaṇṇamāsakapuṇṇaṃ suvaṇṇapātiṃ dadāmīti.
     Taṃ sutvā rājadhītā pañcamaṃ gāthamāha
              devaṃ vā yakkhaṃ athavā manussaṃ
              na paṭṭhaye udayaṃ paṭicca aññaṃ
              gaccheva tvaṃ yakkha mahānubhāva
              mā cassu gantvā punarāvajitthāti.
     Tassattho ahaṃ devarāja devaṃ vā yakkhaṃ vā manussaṃ vā
udayaṃ atikkamitvā aññaṃ na paṭṭhemi so tvaṃ gaccheva mā
idha aṭṭhāsi na me tayā ābhaṭena paṇṇākārena attho
gantvāva mā imaṃ ṭhānaṃ punarāvajitthāti.
     So tassā sīhanādaṃ sutvā aṭhatvā gatasadiso hutvā tattheva
antarahito aṭṭhāsi. So punadivase tāyameva velāyaṃ suvaṇṇamāsakapūraṃ
rajaṭapātiṃ ādāya tāya saddhiṃ sallapanto chaṭṭhaṃ gāthamāha

---------------------------------------------------------------------------------------------
page26.
              Yā sā ratī uttamā kāmabhoginaṃ
              ratīsu sattā visamaṃ caranti
              mā taṃ ratiṃ jīyi tuvaṃ sucimhi te
              dadāmi te rūpiyakaṃsapūranti.
     Tassattho bhadde rājadhīte yā esā kāmabhogīnaṃ sattānaṃ
ratīsu methunakāmaratināma uttamā uttamarati yassā ratiyā kāraṇā
sattā kāyaduccaritādivisamaṃ caranti taṃ ratiṃ tvaṃ bhadde sucimhi
te nāmasamāpi mā jīyi. Ahaṃpi āgacchanto na tucchahattho
āgato hīyo suvaṇṇamāsakapūraṃ suvaṇṇapātiṃ āhariṃ ajja
rūpiyapāṭiṃ suvaṇṇapūraṃ imaṃ te ahaṃ rūpiyapātiṃ suvaṇṇapūraṃ
dadāmīti.
     Rājadhītā cintesi ayaṃ kathāsallāpaṃ labhanto punappunaṃ
āgamissati nadāni tena saddhiṃ kathessāmīti. Sā kiñci na
kathesi. Sakko tassā akathitabhāvaṃ ñatvā tattheva antarahito
hutvā punadivase tāya velāya lohapātiṃ kahāpaṇapūraṃ ādāya bhaddaṃ
tvaṃ maṃ kāmaratiyā santappehi imaṃ te kahāpaṇapūraṃ lohapātiṃ
dassāmīti āha. Taṃ divasaṃ rājadhītā sattamaṃ gāthamāha
              nāriṃ naro nijjhapayaṃ dhanena
              ukkaṃsatī yattha karoti channaṃ
              vipaccanīko tava devadhammo
              paccakkhato thokatarena esīti.

---------------------------------------------------------------------------------------------
page27.
     Tassattho bho purisa tvaṃ jaḷo naro hi nāma nāriṃ
kilesaratikāraṇā dhanena nijjhāpayaṃ  nijjhāpento saññāpento yattha
nāriyā chandaṃ karoti taṃ ukkaṃsati vaṇṇetvā thometvā bahutarena
dhanena palobheti tuyhaṃ paneso devasabhāvo vipaccaniko tvaṃ hi mayā
paccakkhato thokatarena esi paṭhamadivase suvaṇṇapūraṃ suvaṇṇapātiṃ
āharitvā dutiyadivase suvaṇṇapūraṃ rajaṭapātiṃ tatiyadivase kahāpaṇapūraṃ
lohapātiṃ āharasīti.
     Taṃ sutvā sakko bhadde rājakumāri ahaṃ chekavāṇijo
niratthakena atthaṃ na nāsemi sace tvaṃ āyunā vā vaṇṇena
vā vaḍḍheyyāsi ahaṃ te paṇṇākāraṃ vaḍḍhetvā  āhareyyaṃ
tvaṃ pana parihāpeseva tenāhaṃpi dhanaṃ parihāpemīti vatvā tisso
gāthā abhāsi
              āyu ca vaṇṇo ca manussaloke
              nihiyyati manujānaṃ sugatte
              teneva vaṇṇena dhanaṃpi tuyhaṃ
              nihiyyati jiṇṇatarāsi ajja.
         Evaṃ me pekkhamānassa    rājaputti yasassini
         hāyateva tato vaṇṇo     ahorattānamaccaye.
         Imināva tvaṃ vayasā       rājaputti sumedhase
         brahmacariyaṃ careyyāsi     bhiyyo vaṇṇavatī siyāti.
Tattha  nihiyyatīti manussānaṃ pana parissāvane āsittaudakaṃ viya

---------------------------------------------------------------------------------------------
page28.
Parihāyati. Manussalokasmimhi sattā jīvitena vaṇṇena cakkhupasādādīhi
dine dine parihāyanteva. Jiṇṇatarāsīti mama paṭhamaṃ āgatadivase pavattaṃ
hi te āyu hīyodivasaṃ na pāpuṇi kudhāriyā chinnaṃ viya tattheva nirujjhi
hīyo pavattaṃpī ajjadivasaṃ na pāpuṇi hīyova kudhāriyā chinnaṃ viya tattheva
nirujjhi tasmā ajja jiṇṇatarāsi rājā. Evaṃ meti hīyova passato
ajjeva pana mayhaṃ evaṃ pekkhamānasseva hāyateva tato vaṇṇo.
Ahorattānamaccayeti ito paṭṭhāya rattindivesu vītivattesu ahorattānaṃ
accaye apaṇṇattikabhāvameva bhavissatīti dasseti. Imināvāti tasmā
bhadde sace tvaṃ imināva vayena imasmiṃ suvaṇṇavaṇṇe sarīre
jarāya avilutteyeva seṭṭhacariyaṃ careyyāsi pabbajitvā samaṇadhammaṃ
kareyyāsīti. Bhiyyo vaṇṇavatī siyāti atirekataravaṇṇiṃ bhaveyyāsīti.
     Tato rājadhītā itaraṃ gāthamāha
              devā na jīranti yathā manussā
              gattesu tesaṃ valiyo na honti
              pucchāmi taṃ yakkha mahānubhāvaṃ
              kathannu devāna sarīradehoti.
     Tattha sarīradehoti sarīrasaṅkhāto deho devānaṃ sarīraṃ kathaṃ
na jīrati idaṃ ahaṃ taṃ pucchāmīti vadati.
     Athassā kathento sakko itaraṃ gāthamāha

---------------------------------------------------------------------------------------------
page29.
              Devā na jīranti yathā manussā
              gattesu tesaṃ valiyo na honti
              suve suve bhiyyatarova tesaṃ
              dibbo ca vaṇṇo vipulā ca bhogāti.
     Tattha yathā manussāti yathā manussā jīrantā rūpena vaṇṇena
bhogena cakkhupasādādīhi jīranti na evaṃ   devā tesaṃ hi gattesu
valliyopi na santi maṭṭhakāñcanamattavaṇṇameva sarīraṃ hoti. Suve suveti
divase divase. Bhiyyatarovāti atirekatarova tesaṃ dibbo ca vaṇṇo
vipulā ca bhogā honti. Manussesu hi rūpaparihāni ciraṃ jātabhāvassa
sakkhi devesu atirekarūpasampatti ca atirekaparivārasampatti ca.
Evaṃ aparihānadhammonāmesa devaloko tasmā tvaṃ jaraṃ appatvāva
nikkhamitvā pabbaja evaṃ parihāniyasabhāvā manussalokā cavitvā
aparihāniyasabhāvaṃ evarūpaṃ devalokaṃ gamissasīti.
     Sā devalokassa vaṇṇaṃ sutvā tassa gamanamaggaṃ pucchantī
itaraṃ gāthamāha
              kiṃsūdha bhītā janatā anekā
              maggo ca nekāyatanappavutto
              pucchāmi taṃ yakkha mahānubhāva
              kattha ṭhito paralokaṃ na bhāyeti.
     Tattha kiṃsūdha bhītāti devarāja ayaṃ khattiyādibhedā janatā anekā
kiṃ bhītā kassa bhayena parihāniyasabhāvā manussalokā devalokaṃ na

---------------------------------------------------------------------------------------------
page30.
Gacchātīti pucchati. Maggoti devalokagāmimaggo. Idha pana kinti
āharitvā koti pucchā kattabbā. Ayaṃ hetthattho anekatitthāyatana-
vasena paṇḍitehi pavutto devalokamaggova ko kataroti vutto hoti.
Kattha ṭhitoti paralokaṃ gacchanto katarasmiṃ magge ṭhito na bhāyatīti.
     Athassā kathento sakko itaraṃ gāthamāha
              vācaṃ manañca paṇidhāya sammā
              kāyena pāpāni akubbamāno
              bahunnapānaṃ gharamāvasanto
              saddho mudū saṃvibhāgī vadaññū
              saṅgāhako sakhilo saṇhavāco
              ettha ṭhito paralokaṃ na bhāyeti.
     Tassattho bhadde yo vācaṃ manañca sammā ṭhapetvā kāyenapi
pāpāni akaronto ime dasa kusalakammapathe samādāya pavattanto
bahuannapāne pahutadeyyadhamme ghare vasanto dānassa vipāko
atthīti saddhāya samannāgato muducitto dānasaṃvibhāgatāya saṃvibhāgī
pabbajitā bhikkhāya caramānā vadanti tesaṃ paccayadānajānanato
imassa vādassa jānanato vadaññū catūhi saṅgahavatthūhi saṅgāhako
piyabhāṇitāya sakhilo atthavacanatāya saṇhavāco ettha ettake
guṇarāsimhi ṭhito paralokaṃ gacchanto na bhāyatīti.
     Tato rājadhītā tassa vacanaṃ sutvā thutiṃ karontī itaraṃ gāthamāha

---------------------------------------------------------------------------------------------
page31.
         Anussāsasi maṃ yakkha       yathā mātā yathā pitā
         uḷāravaṇṇa pucchāmi       konu tvamasi subrahāti.
     Tassattho yathā mātāpitaro     puttake anusāsenti tathā
maṃ anusāsati. Uḷāravaṇṇa sobhaggappattarūpādhāraka konusi tvaṃ
evaṃ accuggatasarīroti.
     Tato bodhisatto itaraṃ gāthamāha
         udayohamasmi kalyāṇi      saṅkaratthāyidhāgato
         āmanta kho taṃ gacchāmi    muttosmi tava saṅkarāti.
     Tassattho kalyāṇadassane ahaṃ purimabhave tava sāmiko
udayonāma tāvatiṃsabhavane sakko hutvā nibbatto idhāgacchanto na
kilesavasenāgato taṃ vimaṃsitvā pana saṅkaraṃ mocessāmīti saṅkaratthāya
pubbe saṅkarassa katattā āgatosmi idāni taṃ āmantetvā
gacchāmi muttosmi tava saṅkarāti.
     Rājadhītā assāsetvā sāmi tvaṃ udayabhaddarājāti assudhārāya
pavattamānāya ahaṃ tumhehi vinā vasituṃ na sakkomi yathā tumhākaṃ
santike vasāmi tathā maṃ anusāsathāti vatvā itaraṃ gāthamāha
         sace kho tvaṃ udayosi     saṅkaratthāyidhāgato
         anusāsa maṃ rājaputta      yathāssu puna saṅgamoti.
      Atha naṃ anusāsanto mahāsatto catasso gāthā abhāsi

---------------------------------------------------------------------------------------------
page32.
              Adhipatati vayo khaṇo tatheva
              ṭhānaṃ natthi dhuvaṃ cavanti sattā
              parijīyati adhuvaṃ sarīraṃ
              udaye mā pamādaṃ carassu dhammaṃ.
              Kasiṇā paṭhavī dhanassa pūrā
              ekasseva siyā anaññadheyyā
              taṃ vā vijahati avītarāgo
              udaye mā pamādaṃ carassu dhammaṃ.
              Mātā pitā ca bhātaro
              sāmiko sadhanena hoti
              te vāpi jahanti aññamaññaṃ
              udaye mā pamādaṃ carassu dhammaṃ.
              Kāyo parabhojananti ñatvā
              saṃsāre sugatī ca duggatī ca
              itaravāsoti jānitvā
              udaye mā pamādaṃ carassu dhammanti.
     Tattha adhipatatīti ativiya patati siṅghaṃ atikkamati. Vayoti
paṭhamavayāditividhopi. Khaṇo tathevāti uppādaṭhitibhaṅgakkhaṇopi tatheva
adhipatatīti ubhayenāpi bhinno imesaṃ sattānaṃ āyusaṅkhāronāma
siṅghasotā nadī viya ativattanto siṅghaṃ atikkamatīti dasseti.
Ṭhānaṃ natthīti uppannā saṅkhārā abhijjitvā tiṭṭhantīti patthanāyapi

---------------------------------------------------------------------------------------------
page33.
Tesaṃ ṭhānaṃnāma natthi dhuvaṃ ekaṃseneva buddhaṃ bhagavantaṃ ādiṃ
katvā sabbepi sattā cavanti dhuvaṃ maraṇaṃ adhuvaṃ jīvitanti evaṃ
maraṇassatiṃ bhāvehīti dīpeti. Parijīyatīti idaṃ suvaṇṇavaṇṇaṃ sarīraṃ
jīrateva evaṃ jānāhīti. Mā pamādanti tasmā tvaṃ udayabhadde
mā pamādaṃ āpajja appamattā hutvā dasakusalakammapathaṃ dhammaṃ
carāhīti. Kasiṇāti sakalā. Ekassevāti yadi ekasseva
rañño tasmiṃ ekasmiṃyeva atītānāgatāpi hoti. Taṃ vā vijahati
avītarāgoti taṇhāvasiko puggalo ettakenāpi yasena atitto
maraṇakāle avītarāgova taṃ vijahati evaṃ taṇhāya apūraṇīyabhāvaṃ
jānāhīti dīpeti. Tevāpīti mātā puttaṃ putto mātaraṃ
pitā puttaṃ putto pitaraṃ bhariyā sāmikaṃ sāmiko bhariyanti ete
aññamaññaṃ pajahanti nānā honti evaṃ sattānaṃ vinābhāvaṃ
jānāhīti dīpeti. Parabhojananti vividhānaṃ kākādīnaṃ parasattānaṃ
bhojanaṃ. Itaravāsoti yā esā imasmiṃ saṃsāre manussabhūtā
sugati ca tiracchānabhūtā duggati ca etaṃ ubhayaṃpi itaravāsoti
jānitvā mā pamādaṃ carassu dhammaṃ imesaṃ sattānaṃ nānāṭhānato
āgantvā ekaṭṭhāne samāgamo paritto ime sattā appakameva
kālaṃ  ekato vasanti tasmā appamattā hohīti evaṃ mahāsatto
tassā ovādaṃ adāsi.
     Sāpi tassa dhammakathāya pasīditvā thutiṃ karontī osānagāthamāha

---------------------------------------------------------------------------------------------
page34.
         Sādhu bhāsati yaṃ yakkho     appaṃ maccāna jīvitaṃ
         kasirañca parittañca        tañca dukkhena saṃyutaṃ
         sāhaṃ ekā pabbajissāmi   hitvā kāsaṃ surundhananti.
     Tattha sādhūti sundaraṃ. Appaṃ maccānajīvitanti bhāsamāno
ayaṃ devarājā sādhu bhāsati kiṃkāraṇā idañca kasirañca dukkhaṃ
assādarahitaṃ parittañca na bahukaṃ ittarakālaṃ sace hi kasirampi
samānaṃ dīghakālaṃ pavatteyya parittakampi ca samānaṃ sukhaṃ bhaveyya
idaṃ pana kasirañceva parittañca sakalena vaṭṭadukkhena saṃyuttaṃ
sannihitaṃ. Sāhanti sā ahaṃ. Surundhananti surundhananagarañca
kāsikaraṭṭhañca chaḍḍetvā ekikā pabbajissāmīti āha.
     Bodhisatto tassā ovādaṃ datvā sakaṭṭhānameva gato. Sāpi
punadivase amacce rajjaṃ paṭicchāpetvā antonagareyeva rammaṇīye
uyyāne isipabbajjaṃ pabbajitvā dhammaṃ caritvā āyupariyosāne
tāvatiṃsabhavane bodhisattassa pādaparicārikā hutvā nibbatti.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi (saccapariyosāne ukkaṇṭhitabhikkhu sotāpattiphale
patiṭṭhahi) tadā rājadhītā rāhulamātā ahosi. Sakko pana
ahamevāti.
                    Udayajātakaṃ catutthaṃ.
                    ---------------

---------------------------------------------------------------------------------------------
page35.
                     5 Pānīyajātakaṃ.
     Mitto mittassāti idaṃ satthā jetavane viharanto kilesaniggahaṃ
ārabbha kathesi.
     Ekasmiṃ hi samaye sāvatthivāsino pañcasatā gihisahāyakā
tathāgatassa dhammadesanaṃ sutvā pabbajitvā upasampadaṃ pattā anto
koṭṭhisaṇṭhāgāre vasantā aḍḍharattikasamaye kāmavitakkaṃ vitakkesuṃ.
Sabbaṃ heṭṭhā vuttanayeneva vitthāretabbaṃ. Bhagavato āṇattiyā
panāyasmatā ānandena bhikkhusaṅghe sannipātite satthā paññattāsane
nisīditvā anodissakaṃ katvā kāmavitakkaṃ vitakkayitthāti avatvā
sabbasaṅgāhikavasena bhikkhave kileso khuddakonāma natthi bhikkhunānāma
uppannuppannā kilesā niggahetabbā porāṇakapaṇḍitā anuppanne
buddhe kilese niggahetvā paccekabuddhañāṇaṃ pattāti vatvā
atītaṃ āhari
     atīte bārāṇasiyaṃ brahmadatte rajjaṃ kārente kāsikaraṭṭhe
ekasmiṃ gāmake dve sahāyā pānīyatumbāni ādāya vanakhettaṃ
gantvā ekamante ṭhapetvā khettaṃ koṭetvā pipāsitakāle
āgantvā pānīyaṃ pivanti. Tesu eko pānīyatthāya āgantvā
attano pānīyaṃ rakkhanto itarassa tumbato pivitvā sāyaṃ araññā
nikkhamitvā nhāyitvā ṭhito atthi nukho me kāyadvārādīhi ajja
kiñci pāpaṃ katanti upadhārento thenetvā pānīyassa pivanabhāvaṃ
disvā saṃvegappatto hutvā ayaṃ taṇhā vaḍḍhamānā maṃ apāyesu

---------------------------------------------------------------------------------------------
page36.
Khipissati imaṃ kilesaṃ niggahessāmīti pānīyassa thenetvā pivanabhāvaṃ
ārammaṇaṃ katvā vipassanaṃ vaḍḍhetvā paccekabuddhañāṇaṃ nibbattetvā
paṭiladdhaguṇaṃ āvajjento aṭṭhāsi. Atha naṃ itaro nhāyitvā
uṭṭhito ehi samma gharaṃ gacchāmāti āha. Gaccha tvaṃ mama
gharena kiccaṃ natthi paccekabuddhānāma mayanti. Paccekabuddhānāma
tumhādisā na hontīti. Atha naṃ kīdisā hontīti. Dvaṅgulakesā
kāsāvavatthanivasanā uttarahimavante nandamūlakapabbhāre vasantīti.
So sīsaṃ parāmasi. Taṃ khaṇaññevassa gihiliṅgaṃ antaradhāyi.
Rattadupaṭṭaṃ nivatthameva vijjulatāsadisaṃ kāyabandhanaṃ bandhameva
alattakapaṭalavaṇṇaṃ uttarāsaṅgacīvaraṃ ekaṃsaṃ katameva meghavaṇṇaṃ
paṃsukulacīvaraṃ dakkhiṇaṃsakūṭe ṭhapitameva bhamaravaṇṇo mattikāpatto
vāmaṃsakūṭe laggitova ahosi. So ākāse ṭhatvā dhammaṃ
desetvā uppatitvā nandamūlakapabbhāreyeva otari. Aparopi
kāsikagāmeyeva kuṭumbiko āpaṇe nisinno ekaṃ purisaṃ attano
bhariyaṃ ādāya gacchantaṃ disvā taṃ uttamarūpadharaṃ itthiṃ indriyāni
bhinditvā oloketvā puna cintesi ayameva lobho vaḍḍhamāno
maṃ apāyesu khipissatīti saṃvegamānaso vipassanaṃ vaḍḍhetvā
paccekabuddhañāṇaṃ nibbattetvā ākāse ṭhito dhammaṃ desetvā
nandamūlakapabbhārameva gato. Aparāpi kāsikagāmavāsinoyeva dve
pitāputtā ekato maggaṃ paṭipajjiṃsu. Aṭavīmukhe vanacorā ṭhitā honti.
Te pitāputte labhitvā puttaṃ gahetvā dhanaṃ āharitvā tava puttaṃ

---------------------------------------------------------------------------------------------
page37.
Gaṇhāti pitaraṃ visajjenti dve bhātaro labhitvā kaniṭṭhaṃ gahetvā
jeṭṭhakaṃ visajjenti ācariyantevāsike labhitvā ācariyaṃ gahetvā
antevāsikaṃ visajjenti. Antevāsiko sippalobhena dhanaṃ āharitvā
ācariyaṃ gahetvā gacchati. Atha te pitāputtā tattha corānaṃ
ṭhitabhāvaṃ ñatvā tvaṃ maṃ pitāti mā vada ahaṃpi taṃ puttoti na
vakkhāmīti katikaṃ katvā corehi gahitakāle tumhe aññamaññaṃ
kiṃ hothāti puṭṭhā na kiñci homāti sampajānamusāvādaṃ kariṃsu.
Tesu aṭavito nikkhamitvā sāyaṃ nhāyitvā ṭhitesu putto attano
sīsaṃ sodhento taṃ musāvādaṃ disvā idaṃ pāpaṃ vaḍḍhamānaṃ maṃ
apāyesu khipissati imaṃ kilesaṃ niggahessāmīti vipassanaṃ vaḍḍhetvā
paccekabuddhañāṇaṃ nibbattetvā ākāse ṭhito pitu dhammaṃ desetvā
nandamūlakapabbhārameva gato. Aparopi kāsikagāmeyeva eko
gāmabhojako pāṇaghāṭanaṃ kārāpesi. Atha naṃ balikammakāle mahājano
sannipatitvā āha sāmi mayaṃpi migasukarādayo māretvā yakkhānaṃ
balikammaṃ karissāma balikammakālo esoti. Tumhākaṃ pubbe
karaṇaniyāmeneva karothāti. Manussā ettake pāṇe mārentā
mamevekassa vacanena mārayiṃsūti kukkuccaṃ katvā vātapānaṃ nissāya
ṭhitakova vipassanaṃ vaḍḍhetvā paccekabuddhañāṇaṃ nibbattetvā ākāse ṭhito
dhammaṃ desetvā nandamūlakapabbhārameva gato. Aparopi kāsikaraṭṭheyeva
gāmabhojako majjavikayaṃ nivāretvā sāmi pubbe imasmiṃ kāle

---------------------------------------------------------------------------------------------
page38.
Surāchaṇonāma hoti kiṃ karomāti mahājanena vutto tumhe
porāṇikaniyāmeneva karothāti āha. Manussā chaṇaṃ katvā suraṃ
pivitvā kalahaṃ karontā hatthapāde bhañjitvā sīsaṃ bhinditvā kaṇṇaṃ
chinditvā bahudaṇḍena bajjhiṃsu. Gāmabhojako te disvā cintesi
mayi ananujānante ime etaṃ dukkhaṃ na vindeyyunti. So ettakena
kukkuccaṃ katvā vātapānaṃ nissāya ṭhitakova vipassanaṃ vaḍḍhetvā
paccekabodhiñāṇaṃ nibbattetvā appamattā hothāti ākāse ṭhatvā
dhammaṃ desetvā nandamūlakapabbhārameva gato. Aparabhāge pañca
paccekabuddhā bhikkhācāratthāya bārāṇasidvāre otaritvā sunivatthā
supārutā pāsādikehi abhikkamādīhi piṇḍāya carantā rājadvāraṃ
sampāpuṇiṃsu. Rājā te disvā pasannacitto rājanivesanaṃ pavesetvā
pāde dhovitvā gandhatelena makkhetvā paṇītena khādanīyena bhojanīyena
parivisitvā ekamantaṃ nisīditvā bhante tumhākaṃ paṭhamavaye pabbajjā
sobhati imasmiṃ vaye pabbajantā kathaṃ kāmesu ādīnavaṃ passatha
kiṃ vo ārammaṇaṃ ahosīti pucchi. Te tassa kathentā gāthamāhaṃsu
         mitto mittassa pānīyaṃ    adinnaṃ paribhuñjisaṃ
         tena pacchā vijigucchiṃ     taṃ pāpaṃ pakataṃ mayā
         mā puna akaraṃ pāpaṃ      tasmā pabbajito ahaṃ.
         Paradārañca disvāna      chando me upapajjatha
         tena pacchā vijigucchiṃ     taṃ pāpaṃ pakataṃ mayā
         mā puna akaraṃ pāpaṃ      tasmā pabbajito ahaṃ.

---------------------------------------------------------------------------------------------
page39.
         Pitaraṃ me mahārāja      corā agaṇhi kānane
         tesāhaṃ pucchito jānaṃ    aññathā naṃ viyākariṃ
         tena pacchā vijigucchiṃ     taṃ pāpaṃ pakataṃ mayā
         mā puna akaraṃ pāpaṃ      tasmā pabbajito ahaṃ.
         Pāṇātipātamakaruṃ        somayāge upaṭṭhite
         tesāhaṃ samanuññāsiṃ
         tena pacchā vijigucchiṃ     taṃ pāpaṃ pakataṃ mayā
         mā puna akaraṃ pāpaṃ      tasmā pabbajito ahaṃ.
         Surāmerayamadhukā        ye janā paṭhamāsu no
         bahunnaṃ te anatthāya     majjapānamakampayuṃ
         tesāhaṃ samanuññāsiṃ
         tena pacchā vijigucchiṃ     taṃ pāpaṃ pakataṃ mayā
         mā puna akaraṃ pāpaṃ      tasmā pabbajito ahanti.
     Paccekabuddhā imā paṭipātiyā pañca gāthā abhāsiṃsu.
Rājāpi ekamekassa byākaraṇaṃ sutvā bhante ayaṃ pabbajjā
tumhākaṃyeva anucchavikāti thutiṃ akāsi.
     Tattha mitto mittassāti mahārāja ahaṃ ekassa mitto hutvā
tassa mittassa santakaṃ pānīyaṃ iminānāma niyāmena paribhuñji.
Tasmāti yasmā puthujjanānāma pāpakammaṃ karonti tasmā ahaṃ mā
puna akariṃ. Pāpanti taṃ pāpaṃ ārammaṇaṃ katvā pabbajitomhīti.
Chandoti mahārāja iminānāma niyāmena mama paradāraṃ

---------------------------------------------------------------------------------------------
page40.
Disvā kāme chando uppajji. Agaṇhīti agaṇhiṃsu. Jānanti
tesaṃ corānaṃ ayaṃ kiṃ te hotīti pucchito jānantoyeva na
kiñci hotīti aññathā byākāsiṃ. Somayāgeti navachaṇe upaṭṭhite
somayāgaṃnāma yakkhabalikammaṃ kariṃsu tasmiṃ upaṭṭhite samanuññāsiṃ.
Surāmerayamadhukāti piṭṭhasurādīsu pupphāsavādimerayañca pakkamadhu viya
maññamānā. Ye janā paṭhamāsu noti ye no gāme janā paṭhamaṃ
evarūpā āsuṃ ahesuṃ. Bahunnaṃ teti te ekadivasaṃ ekasmiṃ chaṇe
patte bahunnaṃ anatthāya majjapānaṃ kappayuṃ.
     Rājā tesaṃ dhammaṃ sutvā pasannacitto cīvarasāṭake ca bhesajjāni
ca datvā paccekabuddhe uyyojesi. Tepissa anumodanaṃ katvā
tattheva agamaṃsu. Tato paṭṭhāya rājā vatthukāmesu viratto
anapekkho hutvā nānaggarasabhojanaṃ bhuñjitvā itthiyo anālapitvā
anoloketvā virattacitto uṭṭhāya sirigabbhaṃ pavisitvā nisinno
setabhittiyaṃ kasiṇaparikammaṃ katvā jhānaṃ nibbatteti. So jhānappatto
kāme garahanto gāthamāha
         dhiratthusu bahukāme        duggandhe bahukaṇṭake
         yocāhaṃ paṭisevanto      nālabhiṃ tādisaṃ sukhanti.
     Tattha bahukaṇṭaketi bahupaccāmitte. Yo cāti yo ahaṃ
ayameva vā pāṭho. Tādisanti etādisaṃ kilesarahitaṃ jhānasukhaṃ.
     Athassa aggamahesī ayaṃ rājā paccekabuddhānaṃ dhammakathaṃ
sutvā ukkaṇṭhitarūpo amhehi saddhiṃ akathetvāva sirigabbhaṃ paviṭṭho

---------------------------------------------------------------------------------------------
page41.
Parigaṇhissāmi tāva nanti cintetvā sirigabbhadvāraṃ gantvā
dvāre ṭhitā rañño kāmesu garahantassa udānaṃ sutvā mahārāja
tvaṃ kāme garahasi kāmasukhasadisaṃnāma sukhaṃ natthīti kāme sukhaṃ
vaṇṇentī itaraṃ gāthamāha
        mahassādā sukhā kāmā     natthi kāmā paraṃ sukhaṃ
        ye kāme paṭisevanti      saggante upapajjareti.
     Tattha mahassādāti mahārāja ete kāmānāma mahāassādā
ito uttariṃ aññaṃ sukhaṃ natthi kāmasevino hi apāye anupagamma
sagge nibbattantīti attho.
     Taṃ sutvā bodhisatto nassa vasali kiṃ kathesi kāmesu
sukhaṃnāma kuto atthi vipariṇāmadukkhā hi eteti garahanto sesā
gāthā abhāsi
        appassādā dukkhā kāmā   natthi kāmā paraṃ dukkhaṃ
        ye kāme paṭisevanti      nirayante upapajjare.
        Asi yathā sunisito         nettiṃsova supāyiko
        sattīva urasī khittā        kāmā dukkhatarā tato.
        Aṅgārānaṃva jalitaṃ         kāsuṃ sādhikaporisaṃ
        jālaṃva divasantattaṃ         kāmā dukkhatarā tato.
        Visaṃ yathā halāhalaṃ         telaṃ pakkuṭṭhitaṃ yathā
        tambalohaṃ vilīnaṃva          kāmā dukkhatarā tatoti.

---------------------------------------------------------------------------------------------
page42.
     Tattha nettiṃsoti nettiso idaṃpi etassa khaggassa nāmaṃ.
Dukkhatarāti
evaṃ jālitaṅgārakāsuṃ vā divasantattajālaṃ vā paṭiccassa yaṃ dukkhaṃ
uppajjati tatopi kāmāyeva dukkhatarāti attho. Anantaragāthāya
yathā etāni visādīni dukkhāvahanato dukkhāni evaṃ kāmāpi dukkhā
taṃ pana kāmadukkhaṃ itarehi dukkhehi dukkhataranti attho.
     Evaṃ mahāsatto deviyā dhammaṃ desetvā amacce sannipātetvā
bho amaccā tumhe rajjaṃ paṭicchatha ahaṃ pabbajissāmīti vatvā
mahājanassa rodantassa paridevantasseva uṭṭhāya ākāse ṭhatvā
ovādaṃ datvā anilapatheneva uttarahimavantaṃ gantvā rammaṇīye
padese assamaṃ māpetvā isipabbajjaṃ pabbajitvā āyupariyosāne
brahmalokaparāyano ahosi.
     Satthā imaṃ dhammadesanaṃ āharitvā bhikkhave kilesonāma
khuddako natthi appamattakopi paṇḍitehi niggahetabboyevāti vatvā
saccāni pakāsetvā jātakaṃ samodhānesi (saccapariyosāne
pañcasatā bhikkhū arahatte patiṭṭhahiṃsu) tadā paccekabuddhā parinibbāyiṃsu
devī rāhulamātā ahosi bārāṇasirājā pana ahamevāti.
                    Pānīyajātakaṃ pañcamaṃ.
                    ---------------

---------------------------------------------------------------------------------------------
page43.
                     6 Yudhañjayajātakaṃ.
     Mittāmaccaparibyuḷhanti idaṃ satthā jetavane viharanto
mahābhinikkhamanaṃ ārabbha kathesi.
     Ekadivasamhi bhikkhū dhammasabhāyaṃ sannipatitvā āvuso sace
dasabalo agāraṃ ajjhāvasissati sakalacakkavāḷagabbhe cakkavattirājā
abhavissa sattaratanasamannāgato caturiddhisamiddho parosahassaputtaparivāro
so evarūpaṃ sirivibhavaṃ pahāya kāmesu dosaṃ disvā aḍḍharattikasamaye
channasahāyena kaṇṭhakamāruyha nagarā nikkhamitvā anomānadītīre
pabbajitvā cha vassāni dukkarakārikaṃ katvā sammāsambodhiṃ pattoti
satthu guṇakathaṃ kathayiṃsu. Satthā āgantvā kāyanuttha bhikkhave
etarahi kathāya sannisinnāti pucchitvā imāyanāmāti vutte
na bhikkhave idāneva tathāgato mahābhinikkhamanaṃ nikkhanto pubbepi
dvādasayojanike bārāṇasinagare rajjaṃ pahāya nikkhantoyevāti vatvā
atītaṃ āhari
     atīte rammanagare sabbadattonāma rājā ahosi. Ayamhi
bārāṇasi udayajātake surundhananagaraṃnāma jātaṃ cullasuttasomajātake
sudassanaṃnāma soṇanandajātake brahmavaḍḍhanaṃnāma kaṇṭhahālajātake
pupphavatīnāma imasmiṃ pana yudhañjayajātake rammanagaraṃnāma ahosi
evamassā kadāci nāmaṃ parivatteti. Tattha sabbadattarañño
puttā sahassā ahesuṃ yudhañjayassanāma jeṭṭhaputtassa uparajjaṃ
adāsi. So divase divase mahādānaṃ pavattesi. Evaṃ

---------------------------------------------------------------------------------------------
page44.
Gacchante kāle bodhisatto ekadivasaṃ pātova rathavaramāruyha mahantena
sirivibhavena uyyānakīḷaṃ gacchanto rukkhaggatiṇaggasākhaggamakaṭasuttajālādīsu
suttajālākārena lagge ussāvavindū disvā samma sārathi kinnāmetanti
pucchitvā ete deva himasamaye patanakaussāvavindūnāmāti sutvā
divasabhāgaṃ uyyāne kīḷitvā sāyaṇhasamaye paccāgacchanto te
adisvā samma sārathi kahaṃ ete ussāvavindū na tedāni passāmīti
pucchitvā deva te suriye uggacchante sabbeva bhijjitvā paṭhaviyaṃ
patantīti sutvā saṃvegappatto hutvā imesaṃ sattānaṃ jīvitasaṅkhārāpi
tiṇagge ussāvavindusadisā mayā byādhijarāmaraṇehi apīḷiteneva
mātāpitaro āpucchitvā pabbajituṃ vaṭṭatīti ussāvavindumeva
ārammaṇaṃ katvā āditte viya tayo bhave passanto attano
gehaṃ āgantvā alaṅkatapaṭiyattāya vinicchayasālāya nisinnassa pitu
santikaṃyeva gantvā pitaraṃ vanditvā ekamante ṭhito pabbajjaṃ
yācanto paṭhamaṃ gāthamāha
        mittāmaccaparibyuḷhaṃ        ahaṃ vande rathesabhaṃ
        pabbajissāmahaṃ rāja        taṃ devo anumaññatūti.
     Tattha paribyuḷhanti parivāritaṃ. Taṃ devoti taṃ mama pabbajjaṃ
devo anujānātūti attho.
     Atha naṃ rājā nivarento       dutiyaṃ gāthamāha
        sace te ūnaṃ kāmehi      ahaṃ paripūrayāmi te
        yo taṃ hiṃsati vāremi       mā pabbaja yudhañjayāti.

---------------------------------------------------------------------------------------------
page45.
    Taṃ sutvā kumāro tatiyaṃ gāthamāha
        na matthi ūnaṃ kāmehi       hiṃsanto me na vijjati
        dīpañca kattumicchāmi        yaṃ jarā nābhikīratīti.
     Tattha dīpañcāti tāta neva mayhaṃ kāmehi onaṃ atthi na
maṃ hiṃsanto koci atthi ahaṃ pana paralokagamanāya attano patiṭṭhaṃ
kattuṃ icchāmi. Yaṃ jarā nābhikīratīti yaṃ dīpaṃ jarā nābhikīrati na
viddhaṃseti tamahaṃ kattumicchāmi amatamahānibbānaṃ gavesissāmi na
me kāmehi attho anujānātha maṃ mahārājāti vadati.
     Iti punappunaṃ kumāro pabbajjaṃ yāci. Rājā mā pabbajāti
nivāreti. Tamatthaṃ pakāsento satthā upaḍḍhagāthamāha
        putto vā pitaraṃ yāce     pitā vā puttamorasanti.
     Tattha vākāro sampiṇḍanattho. Idaṃ vuttaṃ hoti evaṃ
bhikkhave putto ca pitaraṃ yācati pitā ca orasaṃ puttaṃ yācatīti.
     Sesaṃ upaḍḍhagāthaṃ rājā āha
        negamo yācate tāta      mā pabbaja yudhañjayāti.
     Tassattho ayaṃ te tāta nigamavāsī mahājano yācati nāgarajanopi
mā tvaṃ pabbajāti.
     Kumāro pañcamaṃ gāthamāha
        mā maṃ tāta nivāresi      pabbajantaṃ rathesabha
        māhaṃ kāmehi sammatto     jarāya vasamanvagūti.
     Tattha vasamanvagūti mā ahaṃ kāmehi sammatto jarāya

---------------------------------------------------------------------------------------------
page46.
Vasaṅgāmīnāma homi vaṭṭadukkhaṃ pana khepetvā yathā ca sabbaññutañāṇaṃ
paṭivijjhanako homi tathā maṃ olokehīti adhippāyo.
     Evaṃ vutte rājā appaṭibhāṇo ahosi. Mātā panassa
putto te devi pitaraṃ pabbajjaṃ anujānāpetīti sutvā kiṃ tumhe
kathethāti nirussāsena mukhena suvaṇṇasīvikāyaṃ nisīditvā siṅghaṃ
vinicchayaṭṭhānaṃ gantvā yācamānā chaṭṭhaṃ gāthamāha
        ahaṃ taṃ tāta yācāmi       ahaṃ putta nivāraye
        ciraṃ taṃ daṭṭhumicchāmi        mā pabbaja yudhañjayāti.
     Taṃ sutvā kumāro sattamaṃ gāthamāha
        ussāvova tiṇaggamhi       suriyassuggamanaṃ pati
        evamāyumanussānaṃ         mā maṃ amma nivārayeti.
     Tassattho amma yathā tiṇagge ussāvavindu suriyassa
uggamanaṃ pati ṭhātuṃ na sakkoti paṭhaviyaṃ patati evaṃ imesaṃ sattānaṃ
jīvitaṃ parittaṃ tāvakālikaṃ aciraṭṭhitikaṃ evarūpe lokasannivāse kathaṃ
tvaṃ maṃ ciraṃ passasi mā maṃ nivārehīti.
     Evaṃ vuttepi sā punappunaṃ yāciyeva. Tato mahāsatto
pitaraṃ āmantento aṭṭhamaṃ gāthamāha
        taramāno imaṃ yānaṃ        āropetu rathesabha
        mā me mātā tarantassa    antarāyakarā ahūti.
     Tassattho tāta rathesabha imaṃ mama mātaraṃ taramāno puriso
suvaṇṇasīvikāyānaṃ āropetu mā me jātijarābyādhimaraṇakantāraṃ

---------------------------------------------------------------------------------------------
page47.
Tarantassa atikkamantassa mātā antarāyakarā ahūti.
     Rājā puttassa vacanaṃ sutvā gaccha bhadde tava sīvikāyaṃ
nisīditvā rativaḍḍhanapāsādaṃyeva abhiruyhāti āha. Sā tassa vacanaṃ
sutvā ṭhātuṃ asakkontī nārīgaṇaparivutā gantvā pāsādaṃ abhiruyha
kinnukho puttassa pavuttīti vinicchayaṭṭhānaṃ olokentī aṭṭhāsi.
Bodhisattopi mātu gatakāle puna pitaraṃ yāci. Rājā paṭibāhituṃ
asakkonto tenahi tāta tava manaṃ matthakaṃ pāpetu pabbajāhīti
anujānāti. Rañño anuññātakāle bodhisattassa kaniṭṭho
yudhiṭṭhilakumāronāma pitaraṃ vanditvā tāta mayhaṃ pabbajjaṃ
anujānāthāti anujānāpesi. Ubhopi bhātaro pitaraṃ vanditvā
kāme pahāya mahājanaparivutā vinicchayaṭṭhānā nikkhamiṃsu. Devīpi
mahāsattaṃ oloketvā mama putte pabbajite rammanagaraṃ tucchaṃ
bhavissatīti paridevamānā gāthādvayamāha
        abhidhāvatha bhaddante        suññaṃ hessati rammakaṃ
        yudhañjayo anuññāto       sabbadattena rājinā.
        Yohu seṭṭho sahassānaṃ     yuvā kāñcanasannibho
        soyaṃ putto pabbajito      kāsāyavasano balīti.
     Tattha abhidhāvathāti parivāretvā ṭhitā nāriyo sabbāva bho
dhāvathāti āṇāpeti. Bhaddanteti evaṃ gantvā bhaddaṃ tava hotūti
vadati. Rammakanti rammanagaraṃ sandhāyāha. Yohu seṭṭhoti yo
rañño putto sahassassa seṭṭho ahosi so pabbajitoti

---------------------------------------------------------------------------------------------
page48.
Pabbajjāya gacchantaṃ sandhāyevamāha.
     Bodhisatto pana na tāva pabbajati. So hi mātāpitaro
vanditvā kaniṭṭhaṃ yudhiṭṭhilakumāraṃ gahetvā nagarā nikkhamitvā mahājanaṃ
nivattetvā ubhopi bhātaro himavantaṃ pavisitvā manoramme ṭhāne
assamapadaṃ katvā isipabbajjaṃ pabbajitvā jhānābhiññā nibbattetvā
vanamūlaphalādīhi yāvajīvaṃ yāpetvā brahmalokaparāyanā ahesuṃ.
Tamatthaṃ pakāsento osānagāthamāha
        ubho kumārā pabbajitā     yudhañjayo yudhiṭṭhilo
        pahāya mātāpitaro        saṅgaṃ chetvāna maccunoti.
     Tattha maccunoti mārassa idaṃ vuttaṃ hoti bhikkhave yudhañjayo
yudhiṭṭhilo ca te ubhopi kumārā mātāpitaro pahāya mārassa
saṅgaṃ rāgadosamohasaṅgaṃ chinditvā pabbajiṃsūti.
     Satthā imaṃ dhammadesanaṃ āharitvā saccāni pakāsetvā na bhikkhave
idāneva pubbepi tathāgato rajjaṃ chaḍḍetvā pabbajitoyevāti
vatvā jātakaṃ samodhānesi tadā mātāpitaro mahārājakulāni ahesuṃ
yudhiṭṭhilakumāro ānando ahosi yudhañjayo pana ahamevāti.
                   Yudhañjayajātakaṃ chaṭṭhamaṃ.
                   ----------------

---------------------------------------------------------------------------------------------
page49.
                     7 Dasarathajātakaṃ.
     Etha lakkhaṇasītā cāti idaṃ satthā jetavane viharanto ekaṃ
matapitaraṃ kuṭumbikaṃ ārabbha kathesi.
     So hi pitari kālakate sokābhibhūto sabbakiccāni pahāya
sokānuvattakova ahosi. Satthā paccūsasamaye lokaṃ volokento
tassa sotāpattiphalupanissayaṃ disvā punadivase sāvatthiyaṃ piṇḍāya
caritvā katabhattakicco bhikkhū uyyojetvā ekaṃ pacchāsamaṇaṃ gahetvā
tassa gehaṃ gantvā vanditvā nisinnaṃ madhuravacanena ālapanto kiṃ
socasi upāsakāti vatvā āma bhante pitusoko maṃ bādhatīti
vutte upāsaka porāṇakapaṇḍitā aṭṭhavidhe lokadhamme tattato
jānantā pitari kālakate appamattakaṃpi sokaṃ na vindiṃsūti vatvā
tena yācito atītaṃ āhari
     atīte bārāṇasiyaṃ dasarathamahārājānāma agatigamanaṃ pahāya
dhammena rajjaṃ kāresi. Tassa soḷasannaṃ itthīsahassānaṃ jeṭṭhakā
aggamahesi dve putte ekañca dhītaraṃ vijāyi jeṭṭhaputto
rāmapaṇḍitonāma ahosi dutiyo lakkhaṇakumāronāma dhītā sitādevīnāma.
Aparabhāge aggamahesi kālamakāsi. Rājā tassā kālakatāya
cirataraṃ sokavasaṃ gantvā amaccehi saññāpito tassā kattabbaparihāraṃ
katvā aññaṃ aggamahesiṭṭhāne ṭhapesi. Sā rañño piyā manāpā

---------------------------------------------------------------------------------------------
page50.
Ahosi. Sāpi aparabhāge gabbhaṃ gaṇhitvā laddhagabbhaparihārā puttaṃ
vijāyi. Bharatakumārotissa nāmaṃ kariṃsu. Rājā puttasinehena
bhadde te varaṃ dammi gaṇhāhīti āha. Sā gahitakaṃ katvā
ṭhapetvā kumārassa sattaṭṭhavassikakāle rājānamupasaṅkamitvā deva
tumhehi mayhaṃ puttassa varo dinno idānissa naṃ dethāti
āha. Gaṇha bhaddeti. Deva puttassa me rajjaṃ dethāti
āha. Rājā accharaṃ paharitvā nassa vasali mayhaṃ dve
puttā aggikkhandhā viya jalanti te mārāpetvā tava puttassa
rajjaṃ yācasīti tajjesi. Sā bhītā sirigabbhaṃ pavisitvā aññesupi
divasesu rājānaṃ punappunaṃ rajjameva yāci. Rājā tassā varaṃ
adatvāva cintesi mātugāmonāma akataññū mittadubbhī ahaṃ me
kuṭapaṇṇaṃ vā kuṭalañcaṃ vā katvā putte ghāteyyāti. So
putte pakkosāpetvā tamatthaṃ ārocetvā tāta tumhākaṃ idha
vasantānaṃ antarāyopi bhaveyya tumhe sāmantarajjaṃ vā araññaṃ
vā gantvā mama matakāle āgantvā kularajjakaṃ gaṇhathāti vatvā
puna nemittake pakkosāpetvā attano  āyuparicchedaṃ pucchitvā
aññāni dvādasa vassāni pavattissatīti sutvā tāta ito
dvādasavassaccayena āgantvā chattaṃ ussāpeyyāthāti āha.
Te sādhūti vatvā pitaraṃ vanditvā rodantā pāsādā otariṃsu.
Sitādevī ahaṃpi bhātikehi saddhiṃ gamissāmīti pitaraṃ vanditvā rodantā
nikkhami. Te tayopi mahājanena parivutā nagarā nikkhamitvā mahājanaṃ

---------------------------------------------------------------------------------------------
page51.
Nivattetvā anupubbena himavantaṃ pavisitvā sampannodakamūlaphalāphale
padese assamaṃ māpetvā phalāphalena yāpentā vasiṃsu.
Lakkhaṇapaṇḍito pana sitā ca rāmapaṇḍitaṃ yācitvā tumhe amhākaṃ
pituṭṭhāne ṭhitā tasmā assamapadeyeva hotha mayaṃ phalāphalaṃ
āharitvā tumhe posessāmāti paṭiññaṃ gaṇhiṃsu. Tato paṭṭhāya
rāmapaṇḍito tattheva ahosi. Itare phalāphalaṃ āharitvā taṃ
paṭijaggiṃsu. Evaṃ tesaṃ phalāphalena yāpetvā vasantānaṃ
dasarathamahārājā puttasokena navame saṃvacchare kālamakāsi. Tassa
sarīrakiccaṃ kāretvā devī attano puttassa bharatakumārassa chattaṃ
ussāpethāti āha. Amaccā pana chattasāmikā araññe
vasantīti na adaṃsu. Bharatakumāro mama bhātaraṃ rāmapaṇḍitaṃ
araññato ānetvā chattaṃ ussāpessāmīti pañcarājakakudhabhaṇḍāni
gahetvā caturaṅginiyā senāya tassa vasanaṭṭhānaṃ patvā avidūre
khandhāvāraṃ nivāsāpetvā katipayehi amaccehi saddhiṃ lakkhaṇapaṇḍitassa
sitāya ca araññaṃ gatakāle assamapadaṃ pavisitvā assamapadadvāre
ṭhapitakāñcanarūpakaṃ viya rāmapaṇḍitaṃ nirāsaṅkaṃ sukhanisinnaṃ upasaṅkamitvā
vanditvā ekamantaṃ ṭhito rañño pavuttiṃ ārocetvā saddhiṃ
amaccehi pādesu nipatitvā rodi. Rāmapaṇḍito neva soci
na rodi. Indriyavikāramattaṃpissa nāhosi. Bharatassa pana
roditvā nisinnakāle sāyaṇhasamaye itare dve phalāphalaṃ
ādāya āgamiṃsu. Rāmapaṇḍito cintesi ime daharā mayhaṃ viya

---------------------------------------------------------------------------------------------
page52.
Na pariggahaṇapaññā etesaṃ atthi sahasā pitā te matoti vutto
sokaṃ saṇṭhāretuṃ asakkontānaṃ hadayaṃpi nesaṃ phaleyya upāyena
te udakaṃ otāretvā etaṃ pavuttiṃ sāvessāmīti. Atha nesaṃ
purato ekaṃ udakaṭṭhānaṃ dassetvā tumhe aticirena āgatā
idaṃ vo daṇḍakammaṃ hotu udakaṃ otaritvā tiṭṭhathāti upaḍḍhagāthamāha
        etha lakkhaṇasītā ca        ubho otarathodakanti.
     Tassattho etha lakkhaṇasitā ca āgacchantu ubho otaratha
udakanti.
     Te ekavacaneneva otaritvā aṭṭhaṃsu. Atha nesaṃ pitu pavuttiṃ
ārocento sesaṃ upaḍḍhagāthamāha
        evāyaṃ bharato āha       rājā dasaratho matoti.
     Te pitu matasāsanaṃ sutvāva visaññī ahesuṃ. Punapi nesaṃ kathesi.
Puna visaññī ahesuṃ. Evaṃ yāvatatiyaṃ visaññitaṃ patte te amaccā
ukkhipitvā udakā nīharitvā thale nisīdāpesuṃ. (laddhassāsesu tesu)
sabbe aññamaññaṃ roditvā paridevitvā nisīdiṃsu. Tadā bharatakumāro
cintesi mayhaṃ bhātā lakkhaṇakumāro bhaginī ca sitādevī dasarathassa
matasāsanaṃ sutvā sokaṃ saṇṭhāretuṃ na sakkonti rāmapaṇḍito pana na
socati na paridevati kinnukho tassa asocanakāraṇaṃ pucchissāmi nanti.
So taṃ pucchanto dutiyaṃ gāthamāha

---------------------------------------------------------------------------------------------
page53.
        Kena rāma pabhāvena       socitabbaṃ na socasi
        pitaraṃ kālakataṃ sutvā       na taṃ pasahate dukkhanti.
     Tattha pabhāvenāti ānubhāvena. Na taṃ pasahate dukkhanti
evarūpaṃ dukkhaṃ kena kāraṇena taṃ na pīḷeti kiṃ te asocanakāraṇaṃ
kathehi tāva noti.
     Athassa rāmapaṇḍito attano asocanakāraṇaṃ kathento āha
        yaṃ na sakkā naṃ pāletuṃ     posena lapataṃ bahuṃ
        sa kissa viññū medhāvī      attānamupatāpaye.
        Daharā ca hi ye vuḍḍhā     ye bālā ye ca paṇḍitā
        addhā ceva daliddā ca     sabbe maccuparāyanā.
        Phalānamiva pakkānaṃ         niccaṃ patanato bhayaṃ
        evaṃ jātāna maccānaṃ      niccaṃ maraṇato bhayaṃ.
        Sāyameke na dissanti      pāto diṭṭhā bahū janā
        pāto eke na dissanti    sāyaṃ diṭṭhā bahū janā.
        Paridevayamāno ce        kiñcidatthaṃ udabbahe
        sammuḷho hiṃsamattānaṃ       kayirā ce naṃ vicakkhaṇo.
        Kīso vivaṇṇo bhavati        hiṃsamattānamattano
        na tena petā pālenti    niratthā paridevanā.
        Yathā saraṇamādittaṃ         vārinā parinibbaye
        evampi dhīro sutavā       medhāvī paṇḍito naro
        khippamuppatitaṃ sokaṃ         vāto tūlaṃva dhaṃsaye.

---------------------------------------------------------------------------------------------
page54.
     Ekova macco acceti ekova jāyate kule
     saṃyogaparamātveva  sambhogā sabbapāṇinaṃ.
              Tasmāhi dhīrassa bahussutassa
              sampassato lokamimaṃ parañca
              aññāya dhammaṃ hadayaṃ manañca
              sokā mahantāpi na tāpayanti.
     Sohaṃ yasañca bhogañca bhariyāpi ca ñātake
     sesaṃ sampālayissāmi kiccametaṃ vijānatoti.
        Imāhi chahi gāthāhi aniccataṃ pakāsesi.
     Tattha pāletunti rakkhituṃ. Lapatanti lapantānaṃ idaṃ vuttaṃ
hoti tāta bharata yaṃ sattānaṃ jīvitaṃ taṃ bahuṃpi vilapantānaṃ
purisānaṃ ekenāpi mā upacchijjīti na sakkā rakkhituṃ. Sodāni
mādiso aṭṭha lokadhamme tattato jānanto viññū medhāvī
paṇḍito maraṇapariyosānajīvitesu sattesu matesu kissa attānamupatāpaye
kiṃkāraṇā anupakārena sakadukkhena attānaṃ santāpeyyāti. Daharā
cāti gāthā maccunāmesā tāta bharata neva suvaṇṇarūpakasadisānaṃ
daharānaṃ khattiyakumārādīnaṃ na guṇavuḍḍhippattānaṃ mahāyodhānaṃ na
bālānaṃ puthusattānaṃ na buddhādīnaṃ paṇḍitānaṃ na cakkavattiādīnaṃ
issarānaṃ na niravasesānaṃ daliddānaṃ lajjati sabbepime sattā
maccuparāyanā maraṇamukhe sambhaggavibhaggāva bhavantiyevāti dassanatthaṃ
vuttā. Patanatoti papatanto idaṃ vuttaṃ hoti yathā hi

---------------------------------------------------------------------------------------------
page55.
Tāta bharata pakkānaṃ phalānaṃ pakkakālato paṭṭhāya idāni vaṇḍā
bhijjitvā patissanti idāni patissantīti patanato tesaṃ niccaṃ dhuvaṃ
ekaṃsikameva bhayanti evaṃ āsaṅkiyato evaṃ jātānaṃ maccānaṃpi
ekaṃsikameva maraṇato bhayanti natthi so khaṇo vā layo vā yattha
etesaṃ maraṇaṃ na āsaṅkitabbaṃ bhaveyyāti. Sāyanti vikāle iminā
rattibhāge ca diṭṭhānaṃ divasabhāge ca diṭṭhānaṃ rattibhāge adassanaṃ
dīpeti. Kiñcidatthanti pitā me putto meti ādīhi paridevamāno
ce poso sammuḷho attānaṃ hiṃsanto kilamanto appamatakampi
atthaṃ āhareyya. Kayirācenaṃ vicakkhaṇoti atha paṇḍito puriso
evaṃ paridevaṃ kareyya. Yasmā pana paridevanto mataṃ vā ānetuṃ
aññaṃ vā tassa vuḍḍhikātuṃ na sakkoti tasmā niratthakatā
paridevitassa paṇḍitā na paridevantīti. Attānamattanoti attano
attabhāvaṃ sokaparidevadukkhena hiṃsanto. Na tenāti tena paridevena
paralokagatā sattā na pālenti na yāpenti. Niratthāti tasmā
tesaṃ matasattānaṃ ayaṃ paridevanā niratthakā. Saraṇanti nivāsanagehaṃ
idaṃ vuttaṃ hoti yathā paṇḍito puriso attano vasanāgāre
āditte muhuttaṃpi vosānaṃ anāpajjitvā ghaṭasahassena vārinā
nibbāpayateva evaṃ dhīro uppatitaṃ sokaṃ khippameva nibbāpaye
tūlaṃ viya vāto yathā saṇṭhāretuṃ na sakkoti evaṃ dhaṃsaye viddhaṃseyyāti
attho. Ekova maccoti ettha tāta bharata ime sattā
kammassakānāma tehi ito paralokaṃ gacchanto satto ekova

---------------------------------------------------------------------------------------------
page56.
Acceti atikkamati khattiyādike kule jāyamānopi ekova gantvā
jāyati. Tattha tattha pana ñātimittasaṃyogavasena ayaṃ me pitā ayaṃ me
mātā ayaṃ me mittoti saṃyogaparamātveva sambhogā sabbapāṇinaṃ
paramatthena pana tīsu bhavesu kammassakāvete sattāti attho. Tasmāti
yasmā etesaṃ sattānaṃ ñātimittasaṃyogaṃ ñātimittaparibhogamattaṃ
ṭhapetvā ito paraṃ aññaṃ natthi tasmā sampassatoti imañca
parañca lokaṃ nānāvinābhāvameva sammā passato. Aññāya
dhammanti aṭṭhavidhaṃ lokadhammaṃ jānitvā. Hadayaṃ manañcāti idaṃ
ubhayaṃpi cittasseva nāmaṃ. Idaṃ vuttaṃ hoti
              lābho alābho yaso ayaso ca
              nindā pasaṃsā ca sukhaṃ ca dukkhaṃ
              ete aniccā manujesu dhammā
              mā soci kiṃ socasi poṭṭhapādāti.
     Imesaṃ aṭṭhannaṃ lokadhammānaṃ yenakenaci cittena paññāyanti
tassa ca aniccataṃ ñatvā ṭhitassa dhīrassa piyaputtamaraṇādivatthukā
mahantāpi sokā hadayaṃ na tāpayantīti. Ekaṃ vā aṭṭhavidhaṃ
lokadhammaṃ ñatvā dhīrassa hadayavatthuñca manañca mahantāpi sokā
na tāpayantīti evamettha attho daṭṭhabbo. Sohaṃ yasañca bhogañcāti
gāthāya tāta bharata andhabālasattānaṃ viya mama rodanaparidevanaṃnāma
ananucchavikaṃ ahaṃ pana pitu accayena tassa ṭhāneva ṭhatvā kapaṇādīnaṃ
dānārahānaṃ dānaṃ ṭhānantarārahānaṃ ṭhānantaraṃ yasārahānaṃ yasaṃ dassāmi

---------------------------------------------------------------------------------------------
page57.
Pitarā me paribhuttanayena issariyaṃ bhuñjissāmi ñātake posessāmi
avasesañca anto parijanādhikaṃ janaṃ pālessāmi dhammikasamaṇabrāhmaṇānaṃ
dhammikārakkhāvaraṇaguttiṃ karissāmīti etañhi vijānato paṇḍitapurisassa
anurūpaṃ kiccanti attho.
     Parisā imaṃ rāmapaṇḍitassa aniccatāpakāsanaṃ dhammadesanaṃ sutvā
nissokā ahesuṃ. Tato bharatakumāro rāmapaṇḍitaṃ vanditvā
bārāṇasirajjaṃ paṭicchathāti āha. Tāta lakkhaṇañca sitadeviñca
gahetvā rajjaṃ anusāsathāti. Tumhe pana devāti. Tāta mama
pitā dvādasavassaccayena āgantvā rajjaṃ kareyyāsīti  maṃ avoca
ahaṃ idāneva gacchanto tassa vacanakaronāma nāhomi aññāni
pana tīṇi vassāni atikkamitvā āgamissāmīti. Ettakaṃ kālaṃ
ko rajjaṃ kāressatīti. Tumhe kārethāti. Na mayaṃ kāressāmāti.
Tenahi yāva mamāgamanā imāni pādukā kāressantīti attano
tiṇapādukā omuñcitvā adāsi. Tayopi janā pādukā gahetvā
rāmapaṇḍitaṃ vanditvā mahājanaparivutā bārāṇasiṃ agamaṃsu. Tīṇi
saṃvaccharāni pādukā rajjaṃ kāresuṃ. Amaccā tiṇapādukā
rājapallaṅke ṭhapetvā aṭṭaṃ vinicchananti. Sace duvinicchito hoti
pādukā aññamaññaṃ paṭihaññanti tāya saññāya puna vinicchananti
sammāvinicchitakāle pādukā nissaddāva sannisīdanti.
Rāmapaṇḍito tiṇṇaṃ saṃvaccharānaṃ accayena araññā nikkhamitvā

---------------------------------------------------------------------------------------------
page58.
Bārāṇasinagaraṃ patvā uyyānaṃ pāvisi. Tassāgatabhāvaṃ ñatvā
kumārā amaccaparivutā uyyānaṃ gantvā sitaṃ aggamahesiṃ katvā
ubhinnaṃpi abhisekaṃ akaṃsu. Evaṃ abhisekaṃ patto mahāsatto
alaṅkatarathe ṭhatvā mahantena parivārena nagaraṃ pavisitvā padakkhiṇaṃ
katvā sunandanapāsādavarassa mahātalaṃ abhiruyhi. Tato paṭṭhāya
soḷasavassasahassāni dhammena rajjaṃ kāretvā āyuhapariyosāne
saggapuraṃ pūresi.
        Dasavassasahassāni          saṭṭhivassasatāni ca
        kambugivo mahābāhu        rāmo rajjamakārayīti.
     Ayaṃ abhisambuddhagāthā tamatthaṃ pakāseti.
     Tattha kambugivoti suvaṇṇaliṅgasadisagivo. Suvaṇṇaṃ hi
kambunti vuccati.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne kuṭumbiko sotāpattiphale patiṭṭhahi.
Tadā dasarathamahārājā suddhodanamahārājā ahosi. Mātā mahāmāyā.
Sitā rāhulamātā. Bharato ānando. Lakkhaṇo sārīputto.
Parisā buddhaparisā. Rāmapaṇḍito pana ahamevāti.
                    Dasarathajātakaṃ sattamaṃ.
                    --------------

---------------------------------------------------------------------------------------------
page59.
                   8 Saṃvaramahārājajātakaṃ.
     Jānanto no mahārājāti idaṃ satthā jetavane viharanto
ekaṃ osaṭṭhaviriyaṃ bhikkhuṃ ārabbha kathesi.
     So kira sāvatthivāsī kulaputto satthu dhammadesanaṃ sutvā
pabbajitvā laddhupasampado ācariyupajjhāyavattaṃ pūrento ubhayāni
pāṭimokkhāni paguṇāni katvā paripuṇṇapañcavasso kammaṭṭhānaṃ
gahetvā araññe vasissāmīti ācariyupajjhāye āpucchitvā
kosalaraṭṭhe ekaṃ paccantagāmaṃ gantvā tattha iriyāpake pasannehi
manussehi paṇṇasālaṃ katvā upaṭṭhayamāno vassaṃ upagantvā
yuñjanto ghaṭento vāyamanto āraddhena viriyena temāsaṃ kammaṭṭhānaṃ
bhāvetvā obhāsamattampi uppādetuṃ asakkonto cintesi addhā
ahaṃ satthārā desitesu catūsu puggalesu padaparamo kiṃ me araññavāsena
jetavanaṃ gantvā tathāgatassa rūpasiriṃ passanto madhuradhammadesanaṃ
suṇanto vītināmessāmīti. So viriyaṃ osajjitvā tato nikkhamanto
anupubbena jetavanaṃ gantvā ācariyupajjhāyehi ceva sandiṭṭhasambhattehi
ca āgamanakāraṇaṃ puṭṭho tamatthaṃ kathetvā tehi kasmā evamakāsīti
garahitvā satthu santikaṃ netvā kiṃ bhikkhave anicchamānaṃ bhikkhuṃ
ānayitthāti vutte ayaṃ bhante viriyaṃ osajjitvā āgatoti
ārocite. Satthā saccaṃ kirāti pucchitvā saccanti
vutte kasmā bhikkhu viriyaṃ osajji imasmiṃ hi sāsane

---------------------------------------------------------------------------------------------
page60.
Kusitapuggalassa aggaphalaṃ arahattaphalaṃnāma natthi āraddhaviriyā adhigamadhammaṃ
ārādhenti tvaṃ kho pana pubbe viriyaṃ vā ovādakkhamo teneva
kāraṇena bārāṇasirañño puttasatassa sabbakaniṭṭho hutvāpi
paṇḍitānaṃ ovāde ṭhatvā setacchattaṃ pattosīti vatvā atītaṃ āhari
     atīte bārāṇasiṃ patteneva tena tena saṅgahavatthunā ābandhitvā
saṅgaṇhi. Sabbesaṃ piyo ahosi manāpo. Aparabhāge rājānaṃ
maraṇamañce nisinnaṃ amaccā pucchiṃsu deva tumhākaṃ accayena setacchattaṃ
kassa dassāmāti. Tāta mama puttā sabbepi setacchattassa
sāmino yo pana tumhākaṃ manaṃ gaṇhati tasseva setacchattaṃ
dadeyyāthāti. Te tasmiṃ kālakate tassa sarīraparihāraṃ katvā
sattame divase sannipatitvā raññā yo tumhākaṃ manaṃ gaṇhati
tassa chattaṃ ussāpeyyāthāti vuttaṃ amhākañca ayaṃ saṃvarakumāro
manaṃ gaṇhatīti tassa kāñcanamālaṃ setacchattaṃ ussāpayiṃsu. Saṃvaramahārājā
bodhisattassa ovāde ṭhatvā dhammena rajjaṃ kāresi. Itare
ekūnasatakumārā pitā kira no kālakato saṃvarakumārassa kira chattaṃ
ussāpesuṃ so sabbakaniṭṭho tassa chattaṃ na pāpuṇāti sabbajeṭṭhassa
chattaṃ ussāpessāmāti sabbe ekato āgantvā chattaṃ vā
no detu yuddhaṃ vāti saṃvaramahārājassa paṇṇaṃ pesetvā
nagaraṃ upparundhiṃsu. Rājā bodhisattassa taṃ pavuttiṃ ārocetvā
idāni kiṃ karomāti pucchi. Mahārāja tava bhātikehi saddhiṃ

---------------------------------------------------------------------------------------------
page61.
Yujjhanakiccaṃ natthi tvaṃ pitu santakaṃ dhanaṃ ekūnasatakoṭṭhāse katvā
ekūnasatabhātikānaṃ pesetvā imaṃ tumhākaṃ pitu santakaṃ koṭṭhāsaṃ
gaṇhatha nāhaṃ tumhehi saddhiṃ yujjhāmīti sāsanaṃ pahiṇāhīti . So
tathā akāsi. Athassa sabbajeṭṭhakabhātiko uposathakumāronāma
sese āmantetvā tātā rājānaṃnāma abhibhavituṃ samattho natthi
ayañca no kaniṭṭhabhātiko paṭisattupi hutvā na tiṭṭhati amhākaṃ
pitu santakaṃ pesetvā nāhaṃ tumhehi saddhiṃ yujjhāmīti pesesi
na kho pana mayaṃ sabbe ekakkhaṇe chattaṃ ussāpema ekasseva
chattaṃ dassāma ayameva rājā hotu etha naṃ passitvā
rājakuṭumbaṃ paṭicchāpetvā amhākaṃ janapadameva gacchāmāti āha.
Atha te sabbepi kumārā nagaradvāraṃ vivarāpetvā paṭisattuno
ahutvā nagaraṃ pavisiṃsu. Rājāpi tesaṃ amaccehi sakkāraṃ gāhāpetvā
paṭimaggaṃ pesesi. Kumārā mahantena parivārena pattikāva
āgantvā rājanivesanaṃ abhiruyhitvā saṃvaramahārājassa nipaccanākāraṃ
dassetvā nīcāsane nisīdiṃsu. Saṃvaramahārājā setacchattassa heṭṭhā
sīhāsane nisīdi. Mahanto yaso mahantaṃ sirisobhaggaṃ ahosi.
Olokitolokitaṭṭhānaṃ kampati. Uposathakumāro saṃvaramahārājassa
sirivibhavaṃ oloketvā amhākaṃ pitā attano accayena saṃvarakumārassa
rājabhāvaṃ ñatvā aññe amhākaṃ janapade datvā imassa na
adāsīti cintetvā tena saddhiṃ sallapanto tisso gāthā abhāsi

---------------------------------------------------------------------------------------------
page62.
        Jānanto no mahārājā   tava sīlaṃ janādhipo
        ime kumāre pūjento    na taṃ kenaci maññatha.
        Tiṭṭhante no mahārāje   ādū deve divaṅgate
        ñātī taṃ samanumaññiṃsu       sampassaṃ  atthamattano .
        Kena saṃvaravattena        sañjāte abhitiṭṭhasi
        kena taṃ nātivattanti      ñātisaṅghā samāgatāti.
     Tattha jānanto noti jānanto nu. Janādhipoti amhākaṃ
pitā narindo. Imeti ime ekūnasate kumāre. Pālipoṭṭhakesu
pana aññe kumāreti likkhitaṃ. Pūjentoti tena tena janapadena
mānento. Na taṃ kenacīti khuddakenapi janapadena taṃ pūjetabbaṃ na
maññittha taṃ ayaṃ mama accayena rājā bhavissatīti ñatvā
maññe attano pādamūleyeva vāsesīti. Tiṭṭhante noti na
dharamāneyeva. Nūti pucchati. Ādū deveti udāhu amhākaṃ
pitari divaṅgate attano atthaṃ vuḍḍhiṃ passantā saddhiṃ rājakārakehi
negamajanapadehi ñātiyo taṃ rājāno hotūti samanumaññiṃsu vattenāti
sīlācārena. Sañjāte abhitiṭṭhasīti samānajātike ekūnasatabhātaro
abhibhavitvā tiṭṭhasi. Nātivattantīti nābhibhavanti.
     Taṃ sutvā saṃvaramahārājā attano guṇaṃ kathento cha gāthā
abhāsi
        na rājaputta ussuyyāmi    samaṇānaṃ mahesinaṃ
        sakkaccante namassāmi     pāde vandāmi tādinaṃ.

---------------------------------------------------------------------------------------------
page63.
        Te maṃ dhammaguṇe yuttaṃ     sussūsamanussuyyakaṃ
    samaṇā samanussāsanti  isidhammaguṇe ratā.
        Tesāhaṃ vacanaṃ sutvā      samaṇānaṃ mahesinaṃ
na kiñci atimaññāmi   dhamme me ramatī mano.
        Hatthārohā anīkaṭṭhā     rathikā pattikārakā
        tesaṃ nappaṭibandhāmi       nibbatthaṃ bhattavettanaṃ.
        Mahāmattā ca me atthi    mantino paricārikā
        bārāṇasiṃ viharanti        bahū maṃsaṃ surodakaṃ.
        Athopi vāṇijā phītā      nānāraṭṭhehi āgatā
        tesu me vihitā rakkhā    evaṃ jānāhuposathāti.
     Tattha na rājaputtāti ahaṃ rājaputta kiñci janaṃ ayaṃnāma sampatti
imassa mā hotūti na ussuyyāmi. Tādinanti tādilakkhaṇayuttānaṃ
samitapāpatāya samaṇānaṃ mahantānaṃ sīlakhandhādīnaṃ guṇānaṃ esitatāya
mahesinaṃ dhammikasamaṇānaṃ pañcapatiṭṭhitena pāde vandāmi dānaṃ
dadanto dhammikañca nesaṃ rakkhāvaraṇaguttiṃ paccupaṭṭhāpento
sakkaccante namassāmi manena sampiyāyantova pūjemīti attho.
Te manti te samaṇā maṃ ayaṃ dhammikakoṭṭhāse yuttapayutto
sussūsamanussuyyakoti tatthuto ñatvā maṃ dhammaguṇasaṃyuttaṃ sussusaṃ
anussuyyakaṃ anusāsanti idaṃ kari idaṃ mā karīti ovadantīti attho.
Tesāhanti tesaṃ ahaṃ. Hatthārohāti hatthiṃ āruyha yujjhanayodhā.
Anīkaṭṭhāti hatthānīkādīsu ṭhitā. Rathikāti rathayodhā.

---------------------------------------------------------------------------------------------
page64.
Pattikārakāti pattinova. Nibbitthanti yaṃ tehi sajjitaṃ bhattañca
vettanañca ahaṃ taṃ nappaṭibandhāmi aparihāpetvā dadāmīti attho.
Mahāmattāti bhātika mayhaṃ mahāpaññā mantesu kusalā mahāamaccāceva
avasesamantino ca paricārikā atthi. Iminā idaṃ dasseti tumhe
mantasampanne paṇḍite ācariye na labhittha amhākaṃ pana ācariyo
paṇḍito upāyakusalo te no setacchattena yojesunti. Bārāṇasinti
bhātika mama chattaṃ ussāpitakālato paṭṭhāya amhākaṃ rājā
dhammiko aḍḍhamāsaṃ devo vassati nānāsassāni sampajjantīti
bārāṇasiyaṃ bahuṃ khāditabbayuttakaṃ macchamaṃsaṃ pātabbayuttakaṃ surodakaṃ
jānanti. Evaṃ nagaravāsino bahuṃ macchamaṃsaṃ surodakaṃ katvā bārāṇasiṃ
viharanti. Phītāti hatthiratanaassaratanamuttāratanādīni āharitvā
nirupaddavā vohāraṃ karontā phītā samiddhā. Evaṃ jānāhīti bhātika
uposatha ahaṃ imehi ettakehi kāraṇehi sabbakaniṭṭhopi hutvā
mama bhātike abhibhavitvā setacchattaṃ patto evaṃ jānāhīti.
     Athassa guṇaṃ sutvā uposatho kumāro dve gāthā abhāsi
        dhammena kira ñātīnaṃ        rajjaṃ kārehi saṃvara
        medhāvī paṇḍito cāsi      athopi ñātinaṃ hito
        taṃtaṃ ñātiparibyuḷhaṃ         nānāratanamocitaṃ
        amittā nappasahanti        inadaṃva asurādhipoti.
     Tattha dhammena kirāti tāta saṃvara mahārāja dhammena kira tvaṃ
ekūnasatānaṃ ñātīnaṃ attano jeṭṭhabhātikānaṃ ānubhāvaṃ abhibhavasi

---------------------------------------------------------------------------------------------
page65.
Ito paṭṭhāya tvameva rajjaṃ kārehi tvameva medhāvī ceva paṇḍito
ca ñātīnañca hitoti attho. Taṃ tanti evaṃ vividhaguṇasampannaṃ taṃ.
Ñātiparibyuḷhanti amhehi ekūnasatañātakehi parivāritaṃ.
Nānāratanamocitanti nānāratanehi ocitaṃ sañcitaṃ bahuratanasañcayaṃ.
Asurādhipoti yathā tāvatiṃsehi parivutaṃ indaṃ asurarājā nappasahati
evaṃ amhehi ārakkhaṃ karontehi parivāritaṃ tiyojanasatike
kāsikaraṭṭhe dvādasayojanikāya bārāṇasiyā rajjaṃ kārentaṃ amittā na
bādhissantīti dīpeti. Saṃvaramahārājā sabbesaṃ bhātikānaṃ mahantaṃ
yasaṃ adāsi. Te tassa santike aḍḍhamāsaṃ vasitvā mahārāja
janapadesu coresu uṭṭhahantesu mayaṃ jānissāma tvaṃ rajjasukhaṃ
anubhavāti vatvā attano attano janapadaṃ gatā. Rājā bodhisattassa
ovāde ṭhatvā āyuhapariyosāne devanagaraṃ pūrento agamāsi.
     Satthā imaṃ dhammadesanaṃ āharitvā bhikkhu evaṃ tvaṃ pubbe
ovādakkhamo idāni kasmā viriyaṃ na akāsīti vatvā saccāni
pakāsetvā jātakaṃ samodhānesi (saccapariyosāne so bhikkhu
sotāpattiphale patiṭṭhahi) tadā saṃvarakumāro rājā ayaṃ bhikkhu ahosi
uposathakumāro sārīputto sesabhātikā therānutherā parisā pana
buddhaparisā ovādadāyako amacco pana ahamevāti.
                 Saṃvaramahārājajātakaṃ aṭṭhamaṃ.
                 --------------------

---------------------------------------------------------------------------------------------
page66.
                     9 Supārakajātakaṃ.
     Ummujjanti nimujjantīti idaṃ satthā jetavane viharanto paññāpāramiṃ
ārabbha kathesi.
     Ekadivasaṃ hi sāyaṇhasamaye tathāgatassa dhammaṃ desetuṃ nikkhamanaṃ
āgamayamānā bhikkhū dhammasabhāyaṃ nisīditvā āvuso aho vata satthā
mahāpañño puthupañño hāsapañño javanapañño tikkhapañño
nibbedhikapañño tatra tatra upāyāya paññāya samannāgato vipulāya
paṭhavisamāya mahāsamuddo viya gambhīrāya ākāso viya vitthiṇṇāya
ca sakalajambūdīpasmiṃ hi uṭṭhitapañho dasabalaṃ atikkamitvā gantuṃ
samatthonāma natthi yathā mahāsamudde uṭṭhitā ummi velaṃ pattamattāva
bhijjati evaṃ na koci pañho dasabalaṃ atikkami satthu pādamūlaṃ
patto bhijjatievāti dasabalassa mahāpaññāpāramiṃ vaṇṇayantā
nisīdiṃsu. Satthā āgantvā kāyanuttha bhikkhave etarahi
kathāya sannisinnāti pucchitvā imāyanāmāti vutte na bhikkhave
tathāgato idāneva paññavā pubbepi aparipakkañāṇena paññavāyeva
andhopi hutvā mahāsamudde udakasaññāya imasmiṃ samudde idaṃnāma
ratananti aññāsīti vatvā atītaṃ āhari
     atīte kururaṭṭhe kururājā nāma rajjaṃ kāresi. Bharukacchaṃnāma
paṭṭanagāmo ahosi. Tadā bodhisatto bharukacche niyāmakajeṭṭhakassa
putto hutvā nibbatti pāsādiko suvaṇṇavaṇṇo.

---------------------------------------------------------------------------------------------
page67.
Supārakakumārotissa nāmaṃ kariṃsu. So mahantena parivārena vaḍḍhanto
soḷasavassakāleyeva niyāmakasippeyeva nipphattiṃ patvā aparabhāge
pituaccayena niyāmakajeṭṭhako hutvā niyāmakakammaṃ akāsi. Paṇḍito
ñāṇasampanno ahosi. Tena āruḷhanāvāya byāpattināma natthi.
Tassa aparabhāge loṇajalapahatāni dvepi cakkhūni nassiṃsu. So tato
paṭṭhāya niyāmakajeṭṭhako hutvāpi niyāmakakammaṃ akatvā rājānaṃ nissāya
jīvissāmīti rājānaṃ upasaṅkami. Atha naṃ rājā agghāpaniyakamme
ṭhapesi. So tato paṭṭhāya rañño hatthiratanaassaratanañca
muttāsāramaṇisārādīni agghāpesi. Athekadivasaṃ rañño
maṅgalahatthī bhavissatīti kāḷapāsāṇakūṭavaṇṇaṃ ekaṃ vāraṇaṃ ānesuṃ.
Taṃ disvā rājā paṇḍitassa dassethāti āha. Atha naṃ tassa
santikaṃ nayiṃsu. So hatthena tassa sarīraṃ parimajjitvā nāyaṃ maṅgalahatthī
bhavituṃ anucchaviko pacchā pādehi vāmanakadhātuko esa etaṃhi
mātā vijāyamānā aṅkena paṭicchituṃ nāsakkhi tasmā bhūmiyaṃ patitvā
pacchimapādehi vāmanakadhātuko jātoti āha. Te hatthiṃ gahetvā
āgate manusse pucchiṃsu. Te saccaṃ paṇḍito kathetīti vadiṃsu. Taṃ
kāraṇaṃ rājā sutvā haṭṭhatuṭṭho tassa aṭṭha kahāpaṇe dāpesi.
Punekadivasaṃ rañño maṅgalaasso bhavissatīti ekaṃ assaṃ ānayiṃsu. Taṃpi
rājā paṇḍitassa santikaṃ pesesi. So taṃpi hatthena parāmasitvā
ayaṃ maṅgalaasso bhavituṃ na yutto etassa hi jātadivaseyeva
mātā mari tasmā mātu khīraṃ alabhanto na sammā vaḍḍhitoti

---------------------------------------------------------------------------------------------
page68.
Āha. Asse gahetvā āgatamanussā sāpissa kathā saccāti
vadiṃsu. Taṃpi sutvā rājā tusitvā aṭṭha kahāpaṇeyeva dāpesi.
Athekadivasaṃ rañño maṅgalaratho bhavissatīti rathaṃ ānayiṃsu. Taṃpi
rājā tassa santikaṃ pesesi. So taṃ hatthena parāmasitvā ayaṃ
ratho susirarukkhena kato tasmā rañño na anucchavikoti āha.
Sāpissa kathā saccāva ahosi. Rājā taṃpi sutvā tusitvā
aṭṭhakahāpaṇe dāpesi. Athassa mahagghaṃ kambalaratanaṃ āhariṃsu.
Taṃpi tasseva pesesi. Taṃpi hatthena parāmasitvā imassa mūsikacchinnaṃ
ekaṃ ṭhānaṃ atthīti āha. Sodhentā taṃ disvā rañño ārocesuṃ.
Rājā taṃ kāraṇaṃ sutvā tusitvā aṭṭheva kahāpaṇe dāpesi. So
cintesi ayaṃ rājā evarūpāni acchariyāni disvā aṭṭha kahāpaṇe
dāpesi imassa dāyo nhāpitadāyo nhāpitassa jātiko bhavissati
kiṃ me evarūpena rājupaṭṭhānena attano vasanaṭṭhānameva gamissāmīti
so bharukacchapaṭṭanameva paccāgami. Tasmiṃ tattha vasante bāṇijā
nāvaṃ sajjetvā kaṃ niyāmakaṃ karissāmāti mantetvā supārakapaṇḍitena
āruḷhanāvā na byāpajjati esa paṇḍito upāyakusalo andho
samānopi supārakapaṇḍito ca uttamoti taṃ upasaṅkamitvā niyāmako
no hohīti vatvā tātā ahaṃ andho kathaṃ niyāmakakammaṃ karissāmīti
vutte sāmi andhāpi tumheyeva amhākaṃ uttamāti punappunaṃ yāciṃsu.
Sādhu tātā tumhehi āropitasaññāya niyyāmako bhavissāmīti tesaṃ
nāvaṃ abhirūhi. Te nāvāya mahāsamuddaṃ pakkhandiṃsu. Nāvā

---------------------------------------------------------------------------------------------
page69.
Satta divasāni nirupaddavā agamāsi. Tato akālavātaṃ uppātitaṃ
uppajjati. Nāvā cattāro māse pakatisamuddapiṭṭhe caritvāva
khuramālisamuddaṃnāma pattā. Tattha macchā manussasamānasarīrā khuranāsā
udake ummujjanimmujjaṃ karonti. Bāṇijā te disvā mahāsattaṃ
tassa samuddassa nāmaṃ pucchantā paṭhamaṃ gāthamāhaṃsu
        ummujjanti nimujjanti       manussā khuranāsikā
        supārakantaṃ pucchāma        samuddo katamo ayanti.
     Evaṃ tehi puṭṭho mahāsatto attano niyāmakasuttena saṃsandetvā
dutiyaṃ gāthamāha
        bharukacchā payātānaṃ        bāṇijānaṃ dhanesinaṃ
        nāvāya vippanaṭṭhāya       khuramālīti vuccatīti.
     Tattha payātānanti bharukacchapaṭṭanā nikkhamitvā gacchantānaṃ.
Dhanesinanti tumhākaṃ bāṇijānaṃ dhanaṃ pariyesantānaṃ. Nāvāya
vippanaṭṭhāyāti tātā tumhākaṃ imāya videsaṃ pakkhantāya nāvāya
kammakāraṇāya pakatisamuddaṃ atikkamitvā sampatto ayaṃ samuddo
khuramālīti vuccatīti evametaṃ paṇḍitā kathentīti.
     Tasmiṃ pana samudde vajiraṃ ussannaṃ hoti. So mahāsatto
sacāhaṃ ayaṃ vajirasamuddoti evaṃ etesaṃ kathessāmi lobhena bahuṃ
vajiraṃ gahetvā nāvaṃ osīdāpessantīti tesaṃ anācikkhitvāva nāvaṃ
olambāpetvā upāyeneva yottaṃ gahetvā macchagahaṇaniyāmena
jālaṃ khipāpetvā vajirasāraṃ uddharitvā nāvāya pakkhipitvā aññaṃ

---------------------------------------------------------------------------------------------
page70.
Appagghaṃ bhaṇḍaṃ chaḍḍāpesi. Nāvā taṃ samuddaṃ atikkamitvā
purato aggimāliṃnāma gatā. So pajjalitaaggikkhandho viya
majjhantikasuriyo viya ca obhāsaṃ muñcanto aṭṭhāsi. Bāṇijā
        yathā aggi suriyo ca       samuddo paṭidissati
        supārakantaṃ pucchāma        samuddo katamo ayanti.
     Gāthāya taṃ pucchiṃsu. Puna mahāsattopi nesaṃ anantaragāthāya
kathesi
        bharukacchā payātānaṃ        bāṇijānaṃ dhanesinaṃ
        nāvāya vippanaṭṭhāya       aggimālīti vuccatīti.
     Tasmiṃ pana samudde suvaṇṇaṃ ussannaṃ ahosi. Mahāsattopi
purimanayeneva tatopi suvaṇṇaṃ gāhāpetvā nāvāya pakkhipāpesi.
Nāvāpi taṃ samuddaṃ atikkamitvā khīraṃ viya dadhi viya ca obhāsantaṃ
dadhimāliṃnāma samuddaṃ pāpuṇi.
     Bāṇijā
        yathā dadhi ca khīrañca        samuddo paṭidissati
        supārakantaṃ pucchāma        samuddo katamo ayanti
     imāya gāthāya tassāpi nāmaṃ pucchiṃsu. Tesaṃ mahāsatto
anantaragāthāya ācikkhi
        bharukacchā payātānaṃ        bāṇijānaṃ dhanesinaṃ
        nāvāya vippanaṭṭhāya       dadhimālīti vuccatīti.
     Tasmiṃ pana samudde rajaṭ ussannaṃ hoti. Atha so taṃpi

---------------------------------------------------------------------------------------------
page71.
Upāyena gāhāpetvā nāvāya pakkhipāpesi. Nāvā taṃ samuddaṃ
atikkamitvā nīlakusatiṇaṃviya sampannasassamiva ca obhāsamānaṃ nīlavaṇṇaṃ
kusamāliṃnāma samuddaṃ pāpuṇi. Bāṇijā
        yathā kuso ca sasso ca     samuddo paṭidissati
        supārakantaṃ pucchāma        samuddo katamo ayanti
     gāthāya tassāpi nāmaṃ pucchiṃsu. So anantaragāthāya ācikkhi
        bharukacchā payātānaṃ   bāṇijānaṃ dhanesinaṃ
        nāvāya vippanaṭṭhāya  kusamālīti vuccatīti.
     Tasmiṃ pana samudde nīlamaṇiratanaṃ ussannaṃ ahosi. Sopi
naṃ upāyena gāhāpetvā nāvāya pakkhipāpesi. Nāvāpi taṃ samuddaṃ
atikkamitvā naḷavanaṃ viya veḷuvanaṃ viya ca khāyamānaṃ naḷamāliṃnāma
samuddaṃ pāpuṇi. Bāṇijā
        yathā naḷo ca veḷu ca      samuddo paṭidissati
        supārakantaṃ pucchāma        samuddo katamo ayanti
     gāthāya tassāpi nāmaṃ pucchiṃsu. Mahāsatto taṃ anantaragāthāya
kathesi
        bharukacchā payātānaṃ        bāṇijānaṃ dhanesinaṃ
        nāvāya vippanaṭṭhāya       naḷamālīti vuccatīti.
     Tasmiṃ pana samudde masāragallaveḷuriyaṃ ussannaṃ hoti. So
taṃpi upāyena gāhāpetvā nāvāya pakkhipāpesi.
     Aparo nayo naḷoti vicchikanaḷo kakkaṭakanaḷopi so

---------------------------------------------------------------------------------------------
page72.
Rattavaṇṇo hoti. Veḷūti pana pavālassevetaṃ nāmaṃ so ca
samuddo pavālassa ussanno rattobhāso ahosi. Tasmā yathā
naḷo ca veḷu cāti pucchiṃsu.
     Mahāsatto tato pavālaṃ gāhāpesīti. Bāṇijā naḷamāliṃ
atikkamitvā balavāmukhasamuddaṃnāma passiṃsu. Tattha udakaṃ ukkujitvā
sabbatobhāgena uggacchati. Tasmiṃ sabbatobhāgena uggataṃ udakaṃ
sabbatobhāgena chinnataṭamahāsobbho viya paññāyati ummiyā uggatāya
ekato papātasadisaṃ hoti bhayajanano saddo uppajjati sotāni
bhindanto viya hadayassa phālento viya ca. Taṃ disvā bāṇijā
bhītatasitā
        mahabbhayo bhiṃsanako         saddo suyyatamānuso
        yathā sobbho papātova     samuddo paṭidissati
        supārakantaṃ pucchāma        samuddo katamo ayanti
     gāthāya tassa nāmaṃ pucchiṃsu.
     Tattha suyyatamānusoti suyyati amānusso saddo.
     Mahāsatto
        bharukacchā payātānaṃ        bāṇijānaṃ dhanesinaṃ
        nāvāya vippanaṭṭhāya       balavāmukhīti vuccatīti.
     Bodhisatto anantaragāthāya tassa nāmaṃ ācikkhitvā tātā
imaṃ balavāmukhaṃ samuddaṃ pattā nivattetuṃ samatthānāma nāvā natthi
ayaṃ sampattanāvaṃ nimmujjāpetvā vināsaṃ pāpetīti āha. Tañca

---------------------------------------------------------------------------------------------
page73.
Nāvaṃ satta manussasatāni abhirūhiṃsu. Te sabbe maraṇabhayabhītā
ekappahāreneva avicimhi paccamānasattā viya atikalūnaṃ saraṃ
muñcayamānā parideviṃsu. Mahāsatto ṭhapetvā maṃ añño etesaṃ
sotthibhāvaṃ kātuṃ samatthonāma natthi saccakiriyāya tesaṃ sotthiṃ
karissāmīti cintetvā te āmantetvā tātā khippaṃ maṃ gandhodakena
nhāpetvā ahatavatthāni nivāsāpetvā puṇṇapātiṃ sajjetvā nāvāya
dhure ṭhapethāti. Te bāṇijā tathā kariṃsu. Mahāsatto ubhohi
hatthehi puṇṇapātiṃ gahetvā nāvāya dhure ṭhito saccakiriyaṃ karonto
osānagāthamāha
        yato sarāmi attānaṃ       yato pattosmi viññutaṃ
        nābhijānāmi sañcicca       ekapāṇaṃpi hiṃsituṃ
        etena saccavajjena       sotthiṃ nāvā nivattatūti.
     Tattha yatoti yato paṭṭhāya ahaṃ attānaṃ sarāmi yato
paṭṭhāya camhi viññutaṃ pattoti attho. Ekapāṇaṃpi hiṃsitunti
etthantare sañcicca ekaṃ kuṇṭhakipillikapāṇaṃpi hiṃsituṃ nābhijānāmi.
Desanāmattamevetaṃ. Bodhisatto pana tiṇasalākaṃpi upādāya
aññassa santakaṃ na gahitapubbaṃ lobhavasena paradāraṃ na olokitapubbaṃ
musā na bhāsitapubbā tiṇaggenāpi majjaṃ na pītapubbanti evaṃ
pañca sīlavasena saccakiriyaṃ akāsi. Katvā ca pana puṇṇapātiyā
udakaṃ nāvāya dhure abhisiñci. Cattāro māse videsaṃ pakkhantā

---------------------------------------------------------------------------------------------
page74.
Nāvā nivattitvā iddhimā viya saccānubhāvena ekadivaseneva
bharukacchapaṭṭanaṃ agamāsi. Gantvā ca pana thale aṭṭhausabhamattaṃ
ṭhānaṃ pakkhanditvā nāvikassa gharadvāreyeva aṭṭhāsi. Mahāsatto
tesaṃ bāṇijānaṃ suvaṇṇarajaṭamaṇipavālavajirāni bhājetvā adāsi.
Ettakehi vo ratanehi alaṃ mā puna samuddaṃ pavisathāti tesaṃ
ovādaṃ datvā yāvajīvaṃ dānādīni puññāni katvā devapuraṃ pūresi.
     Satthā imaṃ dhammadesanaṃ āharitvā evaṃ bhikkhave pubbepi
tathāgato mahāpaññoyevāti vatvā jātakaṃ samodhānesi tadā
andhaparisā buddhaparisā ahesuṃ supārakapaṇḍito pana ahamevāti.
                    Supārakajātakaṃ navamaṃ.
                Ekādasanipātavaṇṇanā niṭṭhitā.
                 --------------------

---------------------------------------------------------------------------------------------
page75.
                    Dvādasanipātavaṇṇanā
                       ---------
                    1 culakuṇālajātakaṃ.
     Khuddānaṃ lahucittānanti idaṃ jātakaṃ kuṇālajātake āvībhavissati.
                   Culakuṇālajātakaṃ paṭhamaṃ.
                   ----------------
                    2 Bhaddasālajātakaṃ.
     Kā tvaṃ suddhehi vatthehīti idaṃ satthā jetavane viharanto
ñātatthacariyaṃ ārabbha kathesi.
     Sāvatthiyaṃ hi anāthapiṇḍikassa nivesane pañcannaṃ bhikkhusatānaṃ
nibaddhaṃ bhojanaṃ pavattati tathā visākhāya ca kosalarañño ca.
Tattha pana kiñcāpi nānaggarasabhojanaṃ dīyati. Bhikkhūnaṃ panettha koci
vissāsiko natthi tasmā bhikkhū rājanivesane na bhuñjanti. Te
bhattaṃ gahetvā anāthapiṇḍikassa vā visākhāya vā aññesaṃ vā
vissāsikānaṃ gharaṃ gantvā bhuñjanti. Rājā ekadivasaṃ paṇṇākāraṃ
ābhataṃ bhikkhūnaṃ dethāti bhattaggaṃ pesetvā bhattagge bhikkhū natthīti
vutte kahaṃ gatāti pucchitvā attano vissāsikagehesu nisīditvā
bhuñjantīti sutvā bhuttapātarāso satthu santikaṃ gantvā bhante
bhojanaṃnāma kiṃ paramanti pucchi. Vissāsikaparamaṃ mahārāja
kañjikakāṇājabhattaṃpi hi vissāsikena dinnaṃ madhuraṃ hotīti. Bhante kehi

---------------------------------------------------------------------------------------------
page76.
Pana saddhiṃ bhikkhūnaṃ vissāso hotīti. Ñātīhi vā sekkhakulehi vā
mahārājāti. Tato rājā cintesi ekaṃ sākiyadhītaraṃ ānetvā
aggamahesiṃ karissāmi evaṃ mayā saddhiṃ bhikkhūnaṃ ñātiko paramavissāso
bhavissatīti. So uṭṭhāyāsanā attano nivesanaṃ gantvā
kapilavatthupuraṃ dūtaṃ pesesi dhītaraṃ kira me dentu ahaṃ tumhehi
saddhiṃ ñātibhāvaṃ icchāmīti. Sākiyā dūtassa vacanaṃ sutvā
sannipatitvā mantayiṃsu mayaṃ kosalarañño āṇāpavattiṭṭhāne
vasāma sace dārikaṃ na dassāma mahantaṃ varaṃ bhavissatīti sace
dassāma kulavaṃso no bhijjissati kiṃ nukho kātabbanti. Atha
ne mahānāmo āha mā cintayittha mama dhītā vāsabhakhattiyānāma
nāgamuṇḍāyanāma dāsiyā kucchismiṃ nibbattā soḷasavassuddesikā
uttamarūpadharā sobhaggappattā pitu vasena khattiyajātikā tamassa
khattiyakaññāti pesessāmāti. Sākiyā sādhūti sampaṭicchitvā
dūte pakkosāpetvā sādhu dārikaṃ dassāma idāneva naṃ gahetvā
gacchathāti āhaṃsu. Taṃ sutvā dūtā cintesuṃ ime  sākiyānāma
jātiṃ nissāya atimānino sadisī noti vatvā asadisiṃpi dadeyyuṃ
etehi saddhiṃ ekato bhuñjamānameva gaṇhissāmāti. Te evamāhaṃsu
mayaṃ gahetvā gacchantā yā tumhehi saddhiṃ ekato bhuñjati taṃ
gahetvā gamissāmāti. Sākiyā tesaṃ nivāsanaṭṭhānaṃ dāpetvā
kiṃ karissāmāti cintayiṃsu. Mahānāmo āha mā tumhe cintayittha
ahaṃ upāyaṃ karissāmi tumhe mama bhojanakāle vāsabhakhattiyaṃ

---------------------------------------------------------------------------------------------
page77.
Alaṅkaritvā ānetvā mayā ekasmiṃ kavale gahitamatteyeva asuko
rājānāma paṇṇaṃ pahiṇi imaṃ tāva sāsanaṃ suṇāthāti paṇṇaṃ
dasseyyāthāti. Te sādhūti sampaṭicchitvā tasmiṃ bhuñjamāne
kumārikaṃ alaṅkariṃsu. Mahānāmo dhītaraṃ me ānetha mayā saddhiṃ
bhuñjatūti. Atha naṃ alaṅkaritvā tāvadeva thokaṃ papañcaṃ katvā
ānayiṃsu. Sā pitarā saddhiṃ bhuñjissāmīti ekapātiyā hatthaṃ
otāresi. Mahānāmo tāya saddhiṃ ekapiṇḍaṃ gahetvā mukhe
ṭhapesi dutiyapiṇḍassa hatthe pasāritamatte deva asukaraññānāma
paṇṇaṃ pahitaṃ imaṃ tāva sāsanaṃ suṇāthāti paṇṇaṃ upanāmesuṃ.
Mahānāmo amma tvaṃ bhuñjāhīti dakkhiṇahatthaṃ pātiyāyeva
katvā vāmahatthena paṇṇaṃ gahetvā paṇṇaṃ olokesi. Tassa
sāsanaṃ upadhārentasseva itarā bhuñji. So tassa bhuttakāle
hatthaṃ dhovitvā mukhaṃ vikkhālesi. Te disvā dūtā niccayeneva
sā etassa dhītāti niṭṭhamagamaṃsu na taṃ antaraṃ jānituṃ sakkhiṃsu.
Mahānāmo mahantena parivārena dhītaraṃ pesesi. Dūtāpi naṃ
sāvatthiṃ netvā ayaṃ kumārikā jātisampannā mahānāmassa dhītāti
vadiṃsu. Atha taṃ sutvā rājā tusitvā sakalanagaraṃ alaṅkārāpetvā
taṃ ratanarāsimhi ṭhapetvā aggamahesiṭṭhāne ṭhapetvā abhisiñcāpesi.
Sā rañño piyā ahosi manāpā. Athassā na cirasseva gabbho
patiṭṭhahi. Rājā gabbhaparihāraṃ adāsi. Sā dasamāsaccayena
suvaṇṇavaṇṇaṃ puttaṃ vijāyi. Athassa nāmagahaṇadivase

---------------------------------------------------------------------------------------------
page78.
Rājā attano ayyakassa santikaṃ pesesi sākyarājadhītā
vāsabhakhattiyā puttaṃ vijāyi kimassa nāmaṃ karotūti. Taṃ pana
sāsanaṃ gahetvā gato amacco thokabadhiradhātuko. So taṃ gantvā
rañño ayyakassa ārocesi. So taṃ sutvā vāsabhakhattiyā
puttaṃ vijāyitvāpi sabbajanaṃ abhibhavati idāni pana rañño ativiya
vallabhā bhavissatīti āha. Badhirāmacco vallabhāti vacanaṃ dussutaṃ
sutvā viṭaṭubhoti sallakkhetvā rājānaṃ upagantvā deva kumārakassa
kira viṭaṭubhoti nāmaṃ karothāti āha. Rājā porāṇakaṃ no
kuladattikaṃ nāmaṃ bhavissatīti cintetvā viṭaṭubhotissa nāmaṃ akāsi.
Tato paṭṭhāya kumāro kumāraparihārena vaḍḍhanto sattavassikakāle
aññesaṃ kumārānaṃ mātāmahākulato hatthīrūpakaassarūpakādīni
āhariyamānāni disvā mātaraṃ pucchi amma aññesaṃ pitāmahākulato
paṇṇākāraṃ āhariyati mayhaṃ koci kiñci na peseti kiṃ tvaṃ nimmātā
nippitikāti. Atha naṃ sā tāta tava sākyarājāno mātāmahā
dūre vasantā tena te kiñci na pesentīti vatvā vañcesi.
Puna soḷasavassakāle amma mātāmahākulaṃ passitukāmomhīti
vatvā alaṃ tāta kiṃ tattha karissasīti vāriyamānopi punappunaṃ
yāci. Athassa mātā tenahi gacchāti sampaṭicchi. So pitu
ārocetvā mahantena parivārena nikkhami. Vāsabhakhattiyā
puretaraṃ paṇṇaṃ pesesi ahaṃ idha sukhaṃ vasāmi sāmino māssa
kiñci antaraṃ dassethāti. Sākiyā viṭaṭubhassa āgamanaṃ ñatvā

---------------------------------------------------------------------------------------------
page79.
Taṃ vandituṃ na sakkāti tasmā daharadahare kumārake janapadaṃ
pahiṇiṃsu. Kumāre kapilavatthuṃ sampatte sākiyā saṇṭhāgāre
sannipatiṃsu. Kumāro saṇṭhāgāraṃ gantvā aṭṭhāsi. Atha naṃ
ayante tāta pitāmahā ayaṃ mātuloti vadiṃsu. So sabbe
vandamāno vicari. So yāva piṭṭhiyā rujanapamāṇā vanditvā
ekaṃpi attānaṃ vandantaṃ adisvā kinnu kho maṃ vandentā natthīti
pucchi. Sākiyā tāta tava kaniṭṭhakumārā janapadaṃ gatāti vatvā
tassa mahantaṃ sakkāraṃ kariṃsu. So katipāhaṃ vasitvā mahantena
parivārena nikkhami. Athekā dāsī saṇṭhāgāre tena nisinnaphalakaṃ
idaṃ vāsabhakhattiyāya dāsiyā puttassa nisinnaphalakanti akkositvā
khīrodakena dhovi. Eko puriso attano āvudhaṃ pamussitvā
nivatto taṃ gaṇhanto viṭaṭubhakumārassa taṃ akkosanasaddaṃ sutvā taṃ
antaraṃ pucchitvā vāsabhakhattiyā dāsiyā kucchimhi mahānāmasakkassa
jātāti ñatvā gantvā balanikāyassa kathesi. Vāsabhakhattiyā kira
dāsīdhītāti mahākolāhalaṃ ahosi. Kumāro taṃ sutvā ete tāva
mama nisinnaphalakaṃ khīrodakena dhovantu ahaṃ pana rajje patiṭṭhitakāle
etesaṃ galalohitaṃ gahetvā mama nisinnaphalakaṃ dhovissāmīti cittaṃ
ṭhapesi. Tasmiṃ sāvatthiṃ gate amaccā sabbaṃ pavuttiṃ rañño ārocesuṃ.
Taṃ sutvā rājā mayhaṃ dāsīdhītaraṃ adaṃsūti sākiyānaṃ kujjhitvā
vāsabhakhattiyāya ca puttassa ca dinnaṃ parihāraṃ acchinditvā dāsadāsīhi
laddhabbaparihāramattameva dāpesi. Tato katipāhaccayena satthā

---------------------------------------------------------------------------------------------
page80.
Rājanivesanaṃ gantvā nisīdi. Rājā satthāraṃ vanditvā bhante
tumhākaṃ ñātakehi dāsīdhītā mayhaṃ dinnā tenassāhaṃ saputtāya
parihāraṃ acchinditvā dāsadāsīhi ladadhabbaparihāramattameva dāpesinti
āha. Satthā ayuttameva mahārāja sākiyehi kataṃ dadantehināma
samajātikā dātabbā assa taṃ pana mahārāja vadāmi vāsabhakhattiyā
rājadhītā khattiyarañño gehe abhisekaṃ labhi viṭaṭubhopi
khattiyarājānameva paṭicca jāto mātu gottaṃnāma kiṃ karissati
pitu gottameva pamāṇanti porāṇakapaṇḍitā dalidditthiyā
kaṭṭhahārikāya aggamahesiṭṭhānaṃ adaṃsu tassā ca kucchimhi jātakumāro
dvādasayojanikāya bārāṇasiyā rajjaṃ patvā kaṭṭhahārikarājānāma
jātoti kaṭṭhahārikajātakaṃ kathesi. Rājā satthu dhammakathaṃ sutvā pitu
gottameva kira pamāṇanti tusitvā mātāputtānaṃ pakatiparihārameva
dāpesi. Rañño pana bandhulonāma senāpati mallikaṃnāma
attano bhariyaṃ vañjhiṃ tava kulagharameva gacchāhīti kusinārameva
pesesi. Sā satthāraṃ disvāva gamissāmīti jetavanaṃ pavisitvā
tathāgataṃ vanditvā  ekamantaṃ ṭhitā kahaṃ gacchasīti puṭṭhā sāmiko
me bhante kulagharaṃ pesetīti vatvā kasmāti vuttā vañjhā
aputtakā bhanteti vatvā satthārā yadi evaṃ gamanakiccaṃ
natthi nivattāhīti vuttā tuṭṭhā satthāraṃ vanditvā nivesanameva
agamāsi. Kasmā nivattāsīti ca puṭṭhā dasabalena nivattitāhaṃ
sāmīti āha. Senāpati diṭṭhaṃ bhavissati tathāgatena kāraṇanti

---------------------------------------------------------------------------------------------
page81.
Āha. Sā na cirasseva gabbhaṃ paṭilabhitvā uppannadohaḷā dohaḷo
me uppannoti ārocesi. Kiṃdohaḷoti. Sāmi vesālinagare
gaṇarājakulānaṃ abhisekamaṅgalapokkharaṇiyaṃ otaritvā nhātvā pānīyaṃ
pātukāmamhi sāmīti. Senāpati sādhūti vatvā sahassathāmadhanuṃ
gahetvā taṃ rathe āropetvā sāvatthito nikkhamitvā
rathaṃ vāhento vesāliṃ pāvisi. Tasmiñca kāle kosalaraññā
ca bandhulasenāpatinā ca saddhiṃ ekācariyakule uggahitasippo mahāli
andho licchavīnaṃ atthañca dhammañca anusāsanto dvārasamīpeyeva
vasati. So rathassa ummāre paṭighāṭasaddaṃ sutvā bandhulamallassa
rathavāhanasaddo eso ajja licchavīnaṃ bhayaṃ uppajjissatīti āha.
Pokkharaṇiyā anto ca bahi ca ārakkhā balavā upari
lohajālaṃ patthataṃ sakuṇānaṃpi okāso natthi. Senāpati
pana rathā otaritvā ārakkhake khaggena paharanto palāpetvā
lohajālaṃ chinditvā antopokkharaṇiyaṃ bhariyaṃ otārāpetvā
nhāpetvā pāyetvā sayaṃpi nhātvā mallikaṃ rathe āropetvā
nagarā nikkhamitvā āgamanamaggeneva pāyāsi. Ārakkhakā gantvā
licchavīnaṃ ārocesuṃ. Te licchavīrājāno kujjhitvā pañcarathasatāni
āruyha bandhulamallaṃ gaṇhissāmāti nikkhamiṃsu taṃ pavuttiṃ
mahālissa ārocesuṃ. Mahāli mā gamittha so hi vo
sabbe ghāṭessatīti āha. Tepi mayaṃ gamissāmayevāti vadiṃsu.

---------------------------------------------------------------------------------------------
page82.
Tenahi cakkassa yāva nābhito paviṭṭhaṭṭhānaṃ disvā nivatteyyātha
tato anivattantā purato asanisaddaṃ viya suṇissatha tamhā ṭhānā
nivatteyyātha tato anivattantā tumhākaṃ rathadhuresu chiddaṃ passissatha
purato mā gamitthāti. Te tassa vacanena anivattitvā taṃ
anubandhiṃsuyeva. Mallikā disvā rathā sāmi paññāyantīti āha.
Tenahi ekasseva rathassa paññāyanakāle mama āroceyyāsīti.
Sā yadā sabbe ekato viya hutvā paññāyiṃsu tadā ekameva
sāmi rathasīsaṃ paññāyatīti āha. Bandhulo tenahi imā rasmiyo
gaṇhāti tassā rasmiyo datvā rathe ṭhitova dhanuṃ āropesi.
Rathacakkaṃ yāva nābhito paṭhaviṃ pāvisi. Licchavino gantvā taṃ ṭhānaṃ
disvāpi na nivattiṃsu. Itaro thokaṃ gantvā khiyaṃ pothesi. So
asanisaddoviya ahosi. Te tatopi na nivattiṃsu anubandhantā
gacchanteva. Bandhulo rathe ṭhitakova ekaṃ saraṃ khipi. So pañcannaṃ
rathasatānaṃ sīsaṃ chiddaṃ katvā pañcannaṃ rājasatānaṃ parikkhārabandhaṭhāne
vinivijjhitvā paṭhaviṃ pāvisi. Te attano viddhabhāvaṃ ajānitvā
tiṭṭha re tiṭṭha reti vadantā anubandhiṃsuyeva. Bandhulo rathaṃ
ṭhapetvā tumhe matakā matakehi saddhiṃ mayhaṃ yuddhaṃnāma natthīti
āha. Te matakānāma amhādisā na hontīti vadiṃsu. Tenahi
sabbapcchimassa parikkhāraṃ mocethāti āha. Te mocayiṃsu.
So muttamattoyeva maritvā patito. Atha ne sabbepi tumhe
evarūpā attano gharāni gantvā saṃvidhātabbaṃ saṃvidahitvā puttadāraṃ

---------------------------------------------------------------------------------------------
page83.
Anusāsetvā sannāhaṃ mocethāti āha. Te tathā katvā sabbe
jīvitakkhayaṃ pattā. Bandhulopi mallikaṃ sāvatthiṃ āneti. Sā
soḷasakkhattuṃ yamake putte vijāyi. Sabbepi puttā sūrā
thāmasampannā ahesuṃ sabbasippe nipphattiṃ pāpuṇiṃsu. Ekekassa
purisasahassaparivāro ahosi. Pitarā saddhiṃ rājanivesanaṃ gacchantehi
teheva rājaṅgaṇaṃ paripūri. Athekadivasaṃ vinicchaye kūṭaṭṭaparājitā
manussā bandhulaṃ āgacchantaṃ disvā mahāviravaṃ viravantā vinicchayā-
maccānaṃ kūṭaṭṭakaraṇaṃ tassa ārocesuṃ. So vinicchayaṃ gantvā
taṃ aṭaṭaṃ tīretvā sāmikameva sāmikaṃ akāsi asāmikameva asāmikaṃ
akāsi. Mahājano mahāsaddena sādhukāraṃ pavattesi. Rājā
kimidanti pucchitvā tamatthaṃ sutvā tusitvā sabbepi te amacce
hāretvā bandhulasseva vinicchayaṃ niyyādesi. So tato paṭṭhāya
sammā vinicchayi. Tato porāṇakavinicchayikā lañcaṃ alabhantā
appalābhā hutvā bandhulo rajjaṃ paṭṭhetīti rājakule paribhindiṃsu.
Rājā tesaṃ kathaṃ gahetvā cittaṃ niggahetuṃ nāsakkhi. Imasmiṃ
idheva ghāṭiyamāne garahā uppajjissatīti puna cintesi payuttapurisehi
paccantaṃ paharāpetvā te puna palāpetvā nivattakāle
antarāmagge puttehi saddhiṃ mārāpetuṃ vaṭṭatīti cintetvā bandhulaṃ
pakkosāpetvā paccanto kira kupito tava puttehi saddhiṃ
gantvā core gaṇhāhīti pahiṇitvā tatthevassa dvattiṃsāya puttehi
saddhiṃ sīsaṃ chinditvā āharathāti tehi saddhiṃ aññepi samatthe

---------------------------------------------------------------------------------------------
page84.
Mahāyodhe pesesi. Tasmiṃ paccantaṃ gacchanteyeva senāpati kira
āgacchatīti payuttacorā palāyiṃsu. So taṃ padesaṃ āvāsāpetvā
janapadaṃ saṇṭhapetvā nivatti. Athassa nagarato avidūre ṭhāne te
yodhā saddhiṃ puttehi sīsaṃ chindiṃsu. Taṃ divasaṃ mallikāya pañcahi bhikkhusatehi
saddhiṃ dve aggasāvakā nimantitā honti. Athassā pubbaṇhasamaye
sāmikassa te saddhiṃ puttehi sīsaṃ chindiṃsūti paṇṇaṃ āharitvā adaṃsu.
Sā taṃ pavuttiṃ ñatvā kassaci kiñci avatvā paṇṇaṃ uccaṅke katvā
bhikkhusaṅghameva parivīsi. Athassā paricārikā bhikkhūnaṃ bhattaṃ datvā
sappipātiṃ āharantā therānaṃ purato pātiṃ bhindiṃsu. Dhammasenāpati
upāsike bhedanadhammaṃ bhinnaṃ na cintetabbanti āha. Sā
uccaṅkato paṇṇaṃ nīharitvā dvattiṃsāya puttehi saddhiṃ pitu sīsaṃ
chinnanti me imaṃ paṇṇaṃ āhariṃsu ahaṃ idaṃ sutvāpi na cintemi
imissā pana sappipātiyā bhinnāya kiṃ cinteyyāmi bhanteti āha.
Dhammasenāpati animittamanaññātantiādīni vatvā dhammaṃ desetvā
uṭṭhāyāsanā vihāraṃ agamāsi. Sāpi dvattiṃsasuṇisāyo
pakkosāpetvā tumhākaṃ sāmikā niraparādhā attano
purimakammaphalaṃ labhiṃsu tumhe mā socittha rañño upari manopadosaṃ
mā karitthāti ovadi. Rañño cārapurisā taṃ kathaṃ sutvā gantvā
tesaṃ niddosabhāvaṃ rañño kathesuṃ. Rājā saṃvegappatto tassā
nivesanaṃ gantvā mallikañca suṇisāyo cassā dosaṃ khamāpetvā
mallikāya varaṃ adāsi. Sā gahito me hotūti vatvā tasmiṃ

---------------------------------------------------------------------------------------------
page85.
Gate matakabhattaṃ datvā nhātvā rājānaṃ upasaṅkamitvā deva tumhehi
me varo dinno mama aññena attho natthi dvattiṃsāya me suṇisānaṃ
mamañca kulagamanaṃ anujānāthāti āha. Rājā tassā vacanaṃ sampaṭicchi.
Sā dvattiṃsasuṇisāyo sakasakakulaṃ pesetvā sayaṃ kusināranagare attano
kulagharaṃ agamāsi. Rājāpi bandhulasenāpatino bhāgineyyassa
dīghakārāyanassanāma senāpatiṭṭhānaṃ adāsi. So pana mātulo
me iminā māritoti rañño otāraṃ gavesanto carati.
Rājā niraparādhassa banadhulassa māritakālato paṭṭhāya vippaṭisārī
cittassādaṃ na labhati rajjasukhaṃ nānubhoti. Tadā satthā sākiyānaṃ
vettanuppannaṃ kulaṃnāma nigamaṃ upanissāya viharati. Rājā tattha
gantvā ārāmato avidūre khandhāvāraṃ nivāsetvā mahantena
parivārena satthāraṃ vandāmīti vihāraṃ gantvā pañcarājakakudhabhaṇḍāni
dīghakārāyanassa datvā ekakova gandhakuṭiṃ pāvisi. Sabbaṃ
dhammacetiyasuttaniyāmeneva veditabbaṃ. Tasmiṃ gandhakuṭiṃ
paviṭṭhe dīghakārāyano tāni rājakakudhabhaṇḍāni gahetvā viṭaṭubhaṃ
rājānaṃ katvā rañño ekaṃ assaṃ ekañca upaṭṭhānakārikaṃ
mātugāmaṃ nivattetvā sāvatthiṃ agamāsi. Rājā satthārā
saddhiṃ piyakathaṃ kathetvā nikkhanto senaṃ adisvā taṃ mātugāmaṃ
pucchitvā taṃ pavuttiṃ sutvā bhāgineyyaṃ ādāya āgantvā viṭaṭubhaṃ
gahessāmīti rājagahanagaraṃ gacchanto vikāle dvāresu pidahitesu
nagaraṃ pavisituṃ asakkonto ekissā sālāya nipajjitvā vātātapena

---------------------------------------------------------------------------------------------
page86.
Kilamanto rattibhāge tattheva kālamakāsi. Vibhātāya rattiyā
deva kosalanarinda idāni anāthosi jātoti vilapantiyā tassā
itthiyā paridevasaddaṃ sutvā rañño ārocesuṃ. So mātulassa
mahantena sakkārena sarīrakiccaṃ kāresi. Viṭaṭubhopi rajjaṃ labhitvā
taṃ veraṃ saritvā sabbepi sākiye māressāmīti mahatiyā senāya
nikkhami. Taṃ divasaṃ satthā paccūsasamaye lokaṃ olokento
ñātisaṅghassa vināsaṃ disvā ñātisaṅgahaṃ kātuṃ vaṭṭatīti cintetvā
pubbaṇhasamaye piṇḍāya caritvā piṇḍapātapaṭikkanto gandhakuṭiyaṃ
sīhaseyyaṃ kappetvā sāyaṇhasamaye ākāsena gantvā
kapilavatthusāmante ekasmiṃ kavaracchāye rukkhamūle nisīdi. Tato
avidūre viṭaṭubhassa rajjasimāyaṃ mahanto saṇḍacchāyo nigordharukkho
atthi. Viṭaṭubho satthāraṃ disvā upasaṅkamitvā vanditvā bhante kiṃ
kāraṇā evarūpāya uṇhavelāya imasmiṃ kavaracchāye rukkhamūle
nisīdatha ekasmiṃ saṇḍacchāye nigrodhamūle nisīdatha bhanteti vatvā
hotu mahārāja ñātakānaṃ chāyānāma sītalāti vutte ñātakānaṃ
rakkhaṇatthāya satthā āgato bhavissatīti cintetvā satthāraṃ vanditvā
nivattitvā sāvatthimeva paccāgami. Satthāpi uppatitvā jetavanameva
gato. Rājā sākiyānaṃ dosaṃ saritvā dutiyaṃpi nikkhamitvā
tattheva satthāraṃ passitvā puna nivatti. Tatiyavāre nikkhamitvā
tattheva satthāraṃ passitvā nivattitvā catutthavāre pana tasmiṃ
nikkhante satthā sākiyānaṃ pubbakammaṃ oloketvā tesaṃ nadiyaṃ

---------------------------------------------------------------------------------------------
page87.
Visapakkhepanapāpakammassa appaṭibāhiyabhāvaṃ ñatvā catutthavāre na
agamāsi. Viṭaṭubho rājā khīrapivadārake ādiṃ katvā sabbe sākiye
ghāṭetvā galalohitena nisinnaphalakaṃ dhovitvā paccāgamāsi.
Satthari pana tatiyavāre gamanato paccāgantvā punadivase piṇḍāya
caritvā niṭṭhāpitabhattakicce gandhakuṭiyaṃ pavīsante sāyaṇhe
sannipatitā bhikkhū dhammasabhāyaṃ nisīditvā āvuso satthā attānaṃ
dassetvā rājānaṃ nivattetvā ñātake maraṇabhayā mocesi evaṃ
ñātakānaṃ atthacaro satthāti bhagavato guṇakathaṃ kathesuṃ. Satthā
āgantvā kāyanuttha bhikkhave etarahi kathāya sannisinnāti pucchitvā
imāyanāmāti vutte na bhikkhave idāneva tathāgato ñātakānaṃ
atthaṃ carati pubbepi acariyevāti vatvā tehi yācito atītaṃ āhari
     atīte bārāṇasiyaṃ brahmadattonāma rājā dasarājadhamme
akopetvā dhammena rajjaṃ kārento ekadivasaṃ cintesi jambūdīpatale
rājāno bahuthambhesu pāsādesu vasanti tasmā bahūhi thambhehi
pāsādakaraṇaṃnāma anacchariyaṃ yannūnāhaṃ ekathambhaṃ pāsādaṃ kareyyaṃ
evaṃ sabbarājūnaṃ aggarājā bhavissāmīti. So vaḍḍhakiṃ pakkosāpetvā
mayhaṃ sobhaggappattaṃ ekathambhakaṃ pāsādaṃ karothāti āha. Te sādhūti
sampaṭicchitvā araññaṃ pavisitvā ujumahante ekathambhakapāsādārahe
bahū rukkhe disvā ime rukkhā santi maggo pana visamo na sakkā
otāretuṃ rañño ācikkhissāmāti cintetvā tathā akaṃsu.
Rājā yena kenaci upāyena saṇikaṃ otārethāti vatvā deva

---------------------------------------------------------------------------------------------
page88.
Kenaci upāyena na sakkāti vutte tenahi mama uyyāne ekaṃ rukkhaṃ
upadhārethāti āha. Vaḍḍhakī uyyānaṃ gantvā ekaṃ sujātaṃ ujukaṃ
gāmanigamapūjitaṃ rājakulatopi laddhabalikammaṃ maṅgalasālarukkhaṃ disvā rañño
santikaṃ gantvā tamatthaṃ ārocesuṃ. Rājā uyyāne rukkhonāma mama
paṭiladdho gacchatha taṃ chindathāti āha. Te sādhūti sampaṭicchitvā
gandhamālādihatthā uyyānaṃ gantvā rukkhe gandhapañcaṅgulikaṃ
datvā suttena parikkhipitvā pupphakaṇṇikaṃ bandhitvā dīpaṃ jāletvā
balikammaṃ katvā ito sattame divase āgantvā rukkhaṃ chindissāma
rājā chedāpesi imasmiṃ rukkhe nibbattadevatā aññattha gacchantu
amhākaṃ doso natthīti sāvesuṃ. Atha tasmiṃ nibbattadevatā taṃ
vacanaṃ sutvā nissaṃsayaṃ ime vaḍḍhakī imaṃ rukkhaṃ chindissanti vimānaṃ me
nassissati vimānapariyantikameva kho pana mayhaṃ jīvitaṃ imañca rukkhaṃ
parivāretvā ṭhitesu taruṇasālarukkhesu nibbattānaṃ mama ñātidevatānaṃpi
bahūni vimānāni nassissanti na kho pana maṃ tathā attano vināso bādhati
yathā ñātīnaṃ tasmā mayā nesaṃ jīvitadānaṃ dātuṃ vaṭṭatīti cintetvā
aḍḍharattikasamaye dibbālaṅkārapaṭimaṇḍito rañño sirigabbhaṃ pavisitvā
sakalagabbhaṃ ekobhāsaṃ katvā ussīsakapasse rodamāno aṭṭhāsi.
Rājā taṃ disvā bhītatasito tena saddhiṃ sallapanto paṭhamaṃ gāthamāha
        kā tvaṃ suddhehi vatthehi    aghe vehāsayaṃ ṭhitā
        kena tyassūni vattanti      kuto taṃ bhayamāgatanti.

---------------------------------------------------------------------------------------------
page89.
     Tattha kā tvanti nāgayakkhasupaṇṇasakkādīsu kānāma tvanti
pucchati. Vatthehīti vacanamattamevetaṃ. Sabbepi pana dibbālaṅkāre
sandhāyevamāha. Agheti appaṭighe ākāse. Vehāsayanti tasseva
vevacanaṃ. Kena tyassūnīti kena kāraṇena tava assūni pavattanti.
Kutoti ñātiviyogadhanavināsādīnaṃ kiṃ nissāya taṃ bhayamāgatanti pucchati.
Taṃ sutvā devarājā dve gāthā abhāsi
        taveva deva vijite        bhaddasāloti maṃ vidū
        saṭṭhīvassasahassāni         tiṭṭhato pūjitassa me
        kārayantā nagarāni        agāre ca disampati
        vividhe cāpi pāsāde      na mante avamaññiṃsu
                 yatheva mante pūjesuṃ
                 tatheva tvaṃpi pūjayāti.
     Tattha tiṭṭhatoti mahārāja sakalabārāṇasinagarena ceva gāmanigamehi
ca tayā ca pūjitassa niccaṃ balikammañca sakkārañca labhantassa
mayhaṃ imasmiṃ uyyāne tiṭṭhantassa ettako kālo gatoti dasseti.
Nagarānīti nagarapaṭisaṅkharakammāni. Agāre cāti bhūmigehāni. Disampatīti
disānaṃ pati mahārāja. Na manteti te nagarapaṭisaṅkharaṇādīni karontā
imasmiṃ nagare porāṇakarājāno maṃ nātimaññiṃsu nātikkamiṃsu na
viheṭhesuṃ mama nivāsanarukkhaṃ chinditvā attano kammaṃ na kariṃsu mayhaṃ
pana sakkārameva kariṃsūti avaca. Yathevāti tasmā yatheva te

---------------------------------------------------------------------------------------------
page90.
Porāṇakarājāno maṃ pūjayiṃsu ekopi imaṃ rukkhaṃ na chindāpeti
tavañcāpi tatheva pūjaya mā me rukkhaṃ chedayīti. Tato rājā dve
gāthā abhāsi
        tava ahaṃ na passāmi        thūlaṃ kāyena te dumaṃ
        ārohaparināhena         abhirūposi jātiyā
        pāsādaṃ kārayissāmi       ekathambhaṃ manoramaṃ
        tattha taṃ upanessāmi       cirante yakkha jīvitanti
     tattha kāyenāti pamāṇena. Idaṃ vuttaṃ hoti tava pamāṇena
taṃ viya thūlaṃ mahantaṃ ahaṃ aññaṃ dumaṃ na passāmi tvaññeva pana
ārohapariṇāhena sujātasaṅkhātāya samasaṇṭhānaujubhāvappakārāya jātiyā
ca abhirūpo sobhaggappatto ekathambhapāsādāraho ahosi. Pāsādanti
tasmā taṃ chedāpetvā ahaṃ pāsādaṃ kārāpessameva. Tattha tanti
taṃ panāhaṃ samma devarāja tattha pāsāde upanessāmi so tvaṃ mayā
saddhiṃ ekatova vasanto aggagandhamālādīni labhanto sakkārappatto
sukhaṃ jīvissasi nivāsanaṭṭhānābhāvena me vināso bhavissatīti mā
cintayi cirante yakkha jīvitaṃ bhavissatīti.
     Taṃ sutvā devarājā dve gāthā abhāsi
        evaṃ cittaṃ udapādi        sarīrena vinābhāvo
        puthuso maṃ vikantetvā      khaṇḍaso avakantatha
        agge ca chetvā majjhe ca pacchā mūlañca chindatha
        evaṃ me chijjamānassa      na dukkhaṃ maraṇaṃ siyāti.

---------------------------------------------------------------------------------------------
page91.
     Tattha evaṃ cittaṃ udapādīti yadi evaṃ cittaṃ tava uppannaṃ.
Sarīrena vinābhāvoti yadi te mama sarīrena bhaddasālarukkhena saddhiṃ mama
vinābhāvo patiṭṭhito. Puthusoti atha naṃ bahudhā. Vikantetvāti
chinditvā. Khaṇḍasoti khaṇḍākhaṇḍaṃ katvā avakantatha. Agge cāti
avakantitvā ca pana paṭhamaṃ agge tato majjhe chetvā sabbapacchā
mūle chindatha evaṃ me chijjamānassa na dukkhaṃ maraṇaṃ siyā sukhaṃ nu
khaṇḍaso bhaveyyāti yācati.
     Tato rājā dve gāthā abhāsi
        hatthapādaṃ yathā chinde      kaṇṇanāsañca jīvite
        tato pacchā sīse chinde    taṃ dukkhaṃ maraṇaṃ siyā
        sukhaṃ nu khaṇḍaso chindaṃ       bhaddasāla vanappati
        kiṃ hetu kiṃ upādāya       khaṇḍaso chindamicchasīti.
     Tattha hatthapādanti hatthe ca pāde ca. Taṃ dukkhanti evaṃ
paṭipāṭiyā chijjantassa corassa maraṇaṃ dukkhaṃ siyā. Sukhaṃ nūti
samma bhaddasāla vajjhappattā corā sukhena maritukāmā sīsacchedaṃ
yācanti na khaṇḍaso chedanaṃ tvaṃ pana evaṃ yācasi tena taṃ pucchāmi
sukhaṃ nu khaṇḍaso chindanti. Kiṃ hetūti khaṇḍaso chindaṃnāma na
sukhaṃ kāraṇena panettha bhavitabbanti taṃ pucchanto evamāha.
     Athassa ācikkhanto bhaddasālo dve gāthā abhāsi
        yañca hetuṃ upādāya      hetudhammūpasañhitaṃ
        khaṇḍaso chindamicchāmi       mahārāja suṇohi me

---------------------------------------------------------------------------------------------
page92.
        Ñāti me sukhasaṃvaḍḍhā       mama passe nivātajā
        tepihaṃ upahiṃseyyaṃ         paresaṃ asukhocitanti.
     Tattha hetudhammūpasañhitanti mahārāja yaṃ hetusabhāvayuttameva
na hetupaṭirūpakaṃ hetuṃ upādāya ārabbha sandhāyāha khaṇḍaso
chindamicchāmi taṃ ohitasoto suṇāhīti attho. Ñāti meti mama
bhaddasālarukkhassa chāyāya sukhasaṃvaḍḍhā. Mama passeti taruṇasālarukkhesu
nibbattā mayā katavātaparittāṇattā nivātajā mama ñātakā devasaṅghā
atthi. Te ahaṃ visālasākhāviṭapo mūle chinditvā patanto upahiṃseyyaṃ
sambhaggavimāne karonto vināseyyanti attho. Paresaṃ asukhocitanti
evaṃ sante mayā tesaṃ paresaṃ ñātidevasaṅghānaṃ asukhaṃ dukkhaṃ ocitaṃ
vaḍḍhitaṃ nacāhaṃ tesaṃ dukkhakāmo tasmā bhaddasālaṃ khaṇḍaso chindamicchāmīti
ayametthādhippāyo.
     Taṃ sutvā rājā dhammiko vatāyaṃ devaputto attano
vimānavināsatopi ñātīnaṃ vimānavināsaṃ na icchati ñātīnaṃ atthaṃ carati
abhayamassa dassāmīti tusitvā osānagāthamāha
        cetayarūpaṃ cetesi      bhaddasāla vanappati
        hitakāmosi ñātīnaṃ      abhayaṃ samma dadāmi teti.
     Tattha cetayarūpaṃ cetesīti ñātīsu muducittaṃ tāya cintetabbayuttakameva
cetesi samma bhaddasāla. Cetayarūpaṃ chedesītipi pāṭho. Tassattho
khaṇḍaso chindamicchanto chedetabbayuttakameva chedesīti. Abhayanti
etasmiṃ te samma guṇe pasīditvā abhayaṃ dadāmi na me

---------------------------------------------------------------------------------------------
page93.
Pāsādenattho nāhaṃ taṃ chedāpessāmi gaccha ñātisaṅghaparivuto
sakkato garukato sukhaṃ jīvāti āha.
     Devarājā rañño dhammaṃ desetvā agamāsi. Rājā tassovāde
ṭhatvā dānādīni puññāni katvā saggapadaṃ pūresi.
     Satthā imaṃ dhammadesanaṃ āharitvā evaṃ bhikkhave pubbepi
tathāgato ñātthacariyaṃ acariyevāti vatvā jātakaṃ samodhānesi tadā
rājā ānando ahosi taruṇasālesu nibbattadevatā buddhaparisā
ahesuṃ bhaddasāladevarājā pana ahamevāti.
                   Bhaddasālajātakaṃ dutiyaṃ.
                   -----------------
                   3 Samuddavāṇijajātakaṃ.
     Kasanti vapanti te janāti idaṃ satthā jetavane viharanto
devadattassa pañcakulasatāni gahetvā niraye paviṭṭhabhāvaṃ ārabbha
kathesi.
     So hi aggasāvakesu parisaṃ gahetvā pakkantesu sokaṃ saṇṭhāretuṃ
asakkonto uṇhalohite mukhato nikkhamante balavavedanāpīḷito
tathāgatassa guṇaṃ anussaritvā ahameva tathāgatassa anatthaṃ
cintesiṃ satthu pana mayi pāpacittaṃnāma natthi asītimahātherānaṃpi
mayi āghātonāma natthi mayākatakammena ahameva idāni anātho
jāto satthārāpimhi vissaṭṭho mahātherehipi ñātiseṭṭhena

---------------------------------------------------------------------------------------------
page94.
Rāhulatherenapi sākyarājakulehipi gantvā satthāraṃ khamāpessāmīti
parisāya saññaṃ datvā attānaṃ mañcakena gāhāpetvā rattiṃ rattiṃ
gacchanto kosalaraṭṭhaṃ sampāpuṇi. Ānandatthero satthu ārocesi
devadatto kira bhante tumhe khamāpetuṃ āgacchatīti. Ānanda
devadatto mama dassanaṃ na labhissatīti. Atha tasmiṃ sāvatthīnagaradvāraṃ
sampatte puna thero ārocesi. Bhagavāpi tatheva avacasi.
Tassa jetavanadvāre jetavanapokkharaṇīsamīpaṃ  āgatassa pāpaṃ matthakaṃ
pāpuṇi. Sarīre ḍāho uppajji. Nhātvā pānīyaṃ pivitukāmo
hutvā mañcakā maṃ āvuso otāretha pānīyaṃ pivissāmīti
āha. Tassa otāretvā bhūmiyaṃ ṭhapitamattasseva cittassāde
aladdheyeva mahāpaṭhavī vivaraṃ adāsi. Tāvadeva naṃ avīcito
aggijālā uṭṭhāya parikkhipitvā gaṇhi. So pāpakammaṃ me matthakaṃ
pattanti tathāgatassa guṇe anussaritvā
                 imehi aṭṭhīhi taṃ aggapuggalaṃ
                 devātidevaṃ naradammasārathiṃ
                 samantacakkhuṃ satapuññalakkhaṇaṃ
                 pāṇehi buddhaṃ saraṇaṃ upemīti.
Imāya gāthāya saraṇe patiṭṭhahanto avīciparāyano ahosi.
Tassa pana pañca upaṭṭhākakulasatāni ahesuṃ. Tānipi tassa
pakkhikāni hutvā dasabalaṃ akkositvā avīcimhiyeva nibbattiṃsu.
Evaṃ so pañca kulasatāni gaṇhitvā avīcimhi patiṭṭhito.

---------------------------------------------------------------------------------------------
page95.
Athekadivasaṃ dhammasabhāyaṃ bhikkhū kathaṃ samuṭṭhāpesuṃ āvuso devadatto
pāpo lābhasakkāragiddhatāya sammāsambuddhe aṭṭhānakopaṃ bandhitvā
anāgatabhayaṃ anoloketvā pañcahi kulasatehi saddhiṃ avīciparāyano
jātoti. Satthā āgantvā kāyanuttha bhikkhave etarahi kathāya
sannisinnāti pucchitvā imāyanāmāti vutte na bhikkhave idāneva
devadatto lābhasakkāragiddho hutvā anāgatabhayaṃ na olokesi
pubbepi anāgatabhayaṃ anoloketvā paccuppannasukhagavesanena saddhiṃ
parisāya mahāvināsaṃ pattoti vatvā atītaṃ āhari
     atīte bārāṇasiyaṃ brahmadatte rajjaṃ kārente  bārāṇasito
avidūre kulasahassanivāso mahāvaḍḍhakīgāmo ahosi. Tattha vaḍḍhakī
tumhākaṃ mañcaṃ karissāma pīṭhaṃ karissāma gehaṃ karissāmāti vatvā
manussānaṃ hatthato bahuiṇaṃ gaṇhitvā kiñci kātuṃ nāsakkhiṃsu. Manussā
diṭṭhadiṭṭhe vaḍḍhakī codenti palibuddhanti. Te iṇāyakehi janehi
upaddūtā sukhaṃ vasituṃ asakkontā videsaṃ gantvā yattha katthaci
vasissāmāti araññaṃ pavisitvā rukkhe chinditvā mahatiṃ nāvaṃ bandhitvā
nadiṃ otāretvā āharitvā gāmato gāvutaaḍḍhayojanamatte ṭhāne
ṭhapetvā aḍḍharattisamaye gāmaṃ āgantvā puttadāraṃ ādāya
nāvaṭṭhānaṃ gantvā taṃ nāvaṃ abhiruyha anukkamena mahāsamuddaṃ
pavisitvā vātavasena vicarantā samuddamajjhe ekaṃ dīpakaṃ sampāpuṇiṃsu.
Tasmiṃ pana dīpake sayaṃ jātasāliucchukaddaliambajambūpanasatāla
nāḷikerādīni vividhāni phalāphalāni atthi. Aññataropi

---------------------------------------------------------------------------------------------
page96.
Bhinnanāvo puriso paṭhamataraṃ taṃ dīpakaṃ patvā sālibhattaṃ bhuñjamāno
ucchuādīni khādamāno thūlasarīro naggo paruḷhakesamassu tasmiṃ dīpake
paṭivasati. Atha tepi vaḍḍhakī cintayiṃsu sace ayaṃ dīpako rakkhasapariggahito
bhavissati sabbepi vināsaṃ pāpuṇissāma parigaṇhissāma tāva nanti.
Atha sattaṭṭha purisā surā balavanto sannaddhapañcāvudhā hutvā
otaritvā dīpakaṃ parigaṇhiṃsu. Tasmiṃ khaṇe so puriso bhuttapātarāso
ucchurasaṃ pivitvā sukhappatto rammaṇīye padese rajaṭapaṭṭasadise
vālukatale sītāya chāyāya uttānako nipajjitvā jambūdīpavāsino
kasantā vapantā evarūpaṃ sukhaṃ na labhanti jambūdīpato mayhaṃ ayameva
dīpako varataroti gāyamāno udānaṃ udānesi. Atha satthā bhikkhū
āmantetvā bhikkhave so puriso imaṃ udānaṃ udānesīti dassento
paṭhamaṃ gāthamāha
                 kasanti vapanti te janā
                 manujā kammaphalūpajīvino
                 nayimassa dīpakassa bhāgino
                 jambūdīpā idaṃ me varanti.
     Tattha te janāti jambūdīpavāsino janā. Kammaphalūpajīvinoti
nānākammānaṃ phalūpajīvino sattā.
     Atha te dīpakaṃ parigaṇhamānā purisā tassa gītasaddaṃ sutvā
manussasaddo viya suyyati jānissāma nanti saddānusārena gantvā taṃ
purisaṃ disvā yakkho bhavissatīti bhītā sare sannahiṃsu. Sopi te disvā

---------------------------------------------------------------------------------------------
page97.
Attano vadhabhayena nāhaṃ sāmi yakkho purisomhi jīvitadānaṃ me dethāti
yācanto purisānāma tumhādisā naggā na hontīti vutte  punappunaṃ
yācitvā manussabhāvaṃ ñāpesi. Te taṃ purisaṃ upasaṅkamitvā sammodanīyaṃ
kathaṃ katvā tassa tattha āgataniyāmaṃ pucchiṃsu. Sopi tesaṃ sabbaṃ
kathetvā tumhe attano puññasampattiyā idhāgatā ayaṃ uttamadīpo
na hettha sahatthena kammaṃ katvā jīvanti sayaṃ jātasālinoceva
ucchuādīnañcettha anto natthīti anukkaṇṭhā vasathāti āha.
Idha pana vasantānaṃ amhākaṃ aññopi paripantho natthīti.
Aññaṃ bhayaṃ ettha natthi ayaṃ pana amanussapariggahito amanussā
tumhākaṃ uccārapassāvaṃ disvā kujjheyyuṃ tasmā taṃ karontā
vālukaṃ viyūhitvā vālukāya paṭicchādeyyātha ettakaṃ idha bhayaṃ
aññaṃ natthi niccaṃ appamattā bhaveyyāthāti. Te tattha vāsaṃ
upakappesuṃ. Tasmiṃ pana kulasahasse pañcannaṃ pañcannaṃ kulasatānaṃ
jeṭṭhakā dve vaḍḍhakī ahesuṃ. Tesu eko bālo ahosi
rasagiddho eko paṇḍito rasesu agiddho. Aparabhāge sabbepi
te tattha sukhaṃ vasantā thūlasarīrā hutvā cintayiṃsu ciraṃ vata no
sūrā ucchurasena merayaṃ katvā pivissāmāti. Te merayaṃ
kāretvā pivitvā mattavasena gāyantā naccantā kīḷantā pamattā
tattha uccārapassāvaṃ katvā appaṭicchādetvā dīpakaṃ jigucchaṃ paṭikūlaṃ
kariṃsu. Devatā ime amhākaṃ kīḷāmaṇḍalaṃ paṭikūlaṃ karontīti

---------------------------------------------------------------------------------------------
page98.
Kujjhitvā samuddaṃ uttarāpetvā dīpakasodhanaṃ karissāmāti cintetvā
ayaṃ kāḷapakkho ajja amhākaṃ samāgamo ca bhinno itodāni
paṇṇarasame divase puṇṇamuposathadivase candassa uggamanavelāya
samuddaṃ ubbattetvā sabbepime ghātessāmāti divasaṃ ṭhapayiṃsu.
Atha nesaṃ antare eko dhammiko devaputto mā ime mama
passantasseva nassantūti anukampāya tesu sāyamāsaṃ bhuñjitvā
gharadvāre sukhakathāya nisinnesu sabbābharaṇapaṭimaṇḍito sakaladīpakaṃ
ekobhāsaṃ katvā uttarāya disāya ākāse ṭhatvā ambho
vaḍḍhakī devatā tumhākaṃ kuddhā imasmiṃ ṭhāne mā vasittha ito
aḍḍhamāsaccayena hi devatā samuddaṃ ubbattetvā sabbeva tumhe
ghātessanti ito nikkhamitvā palāyathāti dutiyaṃ gāthamāha
                 tipañcarattūpagatamhi cande
                 vego mahā hessati sāgarassa
                 upāvasaṃ dīpamimaṃ uḷāraṃ
                 mā vo vadhi gacchatha leṇamaññanti.
     Tattha upāvasanti imaṃ dīpaṃ upāvasanto ullolento bhavissati.
Mā vovadhīti so sāgaravego tumhe mā vadhi.
     Iti so tesaṃ ovādaṃ datvā attano ṭhānameva gato.
Tasmiṃ gate aparo sāhasiko kakkhalo devaputto ime imassa
vacanaṃ gahetvā palāpeyyuṃ ahaṃ nesaṃ gamanaṃ nivāretvā sabbepi
mahāvināsaṃ pāpessāmīti cintetvā dibbālaṅkārapaṭimaṇḍito

---------------------------------------------------------------------------------------------
page99.
Sakalagāmaṃ ekobhāsaṃ karonto āgantvā dakkhiṇadisāya ākāse ṭhatvā
eko devaputto idhāgatoti pucchitvā āgatoti vutte so
vo kiṃ kathesīti vatvā idaṃnāma sāmīti vutte so tumhākaṃ
idha nivāsaṃ na icchati rosena katheti tumhe aññattha agantvā
idheva vasathāti vatvā dve gāthā abhāsi
                 na jātayaṃ sāgaravārivego
                 upāvasaṃ dīpamimaṃ uḷāraṃ
                 taṃ me nimittehi bahūhi diṭṭhaṃ
                 mā bhetha kiṃ socatha pamodatha vo
                 pahūtabhakkhaṃ bahuannapānaṃ
                 patattha āvāsamimaṃ uḷāraṃ
                 na vo bhayaṃ paṭipassāmi kiñci
                 āputtaputtehi pamodathavhoti.
     Tattha na jātayanti na jātu ayaṃ. Mābhethāti mā bhāyittha.
Pamodathavhoti pamuditā pītisomanassajātā hotha. Āputtaputtehīti
yāva puttānaṃpi puttehi pamodatha natthi vo imasmiṃ ṭhāne bhayanti.
     Evaṃ so imāhi dvīhi gāthāhi te assāsetvā pakkāmi.
Tassa pakkantakāle dhammikadevaputtassa vacanaṃ sutvā anādiyanto
bālavaḍḍhakī suṇantu me bhonto vacananti sesavaḍḍhakī āmantetvā
pañcamaṃ gāthamāha

---------------------------------------------------------------------------------------------
page100.
                 Yo te ayaṃ dakkhiṇassaṃ disāyaṃ
                 khemaṃ paṭikkosati tassa saccaṃ
                 na uttaro vedi bhayābhayassa
                 mā bhetha kiṃ socatha modathavhoti.
     Tattha dakkhiṇassanti dakkhiṇāyaṃ ayameva vā pāṭho.
     Taṃ sutvā rasagiddhā pañcasatavaḍḍhakī tassa bālassa vacanaṃ
ādayiṃsu. Itaro pana paṇḍitavaḍḍhakī taṃ vacanaṃ anādiyanto te
vaḍḍhakī āmantetvā catasso gāthā abhāsi
                 yathā ime vippavadanti yakkhā
                 eko bhayaṃ saṃsati khemameko
                 tadiṅgha mayhaṃ vacanaṃ suṇātha
                 khippaṃ lahuṃ mā vinassimha sabbe.
                 Sabbe samāgamma karoma nāvaṃ
                 doṇiṃ daḷhaṃ sabbayantūpapannaṃ
                 sace ayaṃ dakkhiṇo saccamāha
                 moghaṃ paṭikkosati uttaroyaṃ.
                 Sāceva no hohīti āpadatthā
                 imañca dīpaṃ na pariccajema
                 sace ca kho uttaro saccamāha
                 moghaṃ paṭikkosati dakkhiṇāyaṃ.
				 
				 Page 101-200.

page101.
                Tameva nāvaṃ abhiruyha sabbe
                evaṃ mayaṃ sotthitaremupāraṃ
                na ve sugaṇhaṃ paṭhamena seṭṭhaṃ
                kaniṭṭhamāpāthagataṃ gahetvā.
                Yo cīdha majjhaṃ paviceyya gaṇhaṃ
                save naro seṭṭhamupeti ṭhānanti.
     Tattha vippavadantīti aññamaññaṃ viruddhaṃ vadanti. Lahunti purimassa
atthadīpanaṃ. Doṇinti gambhīraṃ mahānāvaṃ. Sabbayantūpapannanti
sabbehi thiyārittādīhi yantehi upapannaṃ. Sā ceva no
hohīti āpadatthāti sā ca no nāvā pacchāpi uppannāya
āpadāya anatthā bhavissati imañca dīpaṃ na pariccajissāma. Taremūti
tareyyāma. Na ve sugaṇhanti na ve ekantena sukhena gaṇhitabbaṃ.
Seṭṭhanti uttamaṃ tathaṃ saccaṃ. Kaniṭṭhanti paṭhamavacanaṃ upādāya
pacchimavacanaṃ kaniṭṭhaṃnāma. Idhāpi na ve sugaṇhanti anuvattaneva.
Idaṃ vuttaṃ hoti ambho vaḍḍhakī yena kenaci paṭhamena vuttaṃ vacanaṃ
idameva seṭṭhaṃ tathaṃ saccanti na sukhena gaṇhitabbameva. Yathā
ca taṃ evaṃ kaniṭṭhaṃ pacchā vuttavacanaṃpi hi idameva seṭṭhaṃ tathaṃ
saccanti na gaṇhitabbaṃ. Yaṃ pana sotavisayaāpāthagataṃ hoti taṃ
āpāthagataṃ gahetvā idha paṇḍitapuriso purimañca pacchimañca vacanaṃ
paviceyyaṃ vicinitvā tīretvā upaparikkhitvā majjhaṃ gaṇhati. Yaṃ
tathaṃ saccaṃ sabhāvabhūtaṃ tameva paccakkhaṃ katvā gaṇhati. Save

---------------------------------------------------------------------------------------------
page102.
Naro seṭṭhamupeti ṭhānanti so uttamaṃ ṭhānaṃ upeti adhigacchati vindati
paṭilabhatīti.
     Evañca pana vatvā āha ambho mayaṃ dvinnaṃ devaputtānaṃ vacanaṃ
karissāma nāvaṃ tāva sajjeyyāma tato sace paṭhamassa vacanaṃ saccaṃ
bhavissati taṃ abhirūhitvā palāyissāma atha itarassa vacanaṃ saccaṃ bhavissati
nāvaṃ ekamantaṃ ṭhapetvā idheva vasissāmāti. Evaṃ vutte
bālavaḍḍhakī ambho tvaṃ udakapātiyaṃ suṃsumāraṃ passasi ativiya dīghasuttosi
paṭhamo devaputto amhesu rosena kathesi pacchimo sinehena
imaṃ evarūpaṃ varadīpaṃ pahāya kuhiṃ gacchissāma sace pana tvaṃ gantukāmo
tava parisaṃ gaṇhitvā nāvaṃ karohi amhākaṃ nāvāya kiccaṃ natthīti
āha. Paṇḍito attano parisaṃ gahetvā nāvaṃ sajjetvā
sabbūpakaraṇāni āropetvā sapariso nāvāya aṭṭhāsi. Tato
puṇṇamīdivase canduggamanavelāya samuddato ummi uttaritvā
jāṇuppamāṇā hutvā dīpakaṃ dhovanatthā gatā. Paṇḍito samuddassa
uttaraṇabhāvaṃ ñatvā nāvaṃ visajjesi. Bālavaḍḍhakīpakkhikāni
pañcakulasatāni samuddato ummi dīpadhovanatthāya āgatā ettakameva
ettakamevāti kathentāva nisīdiṃsu. Tato kaṭippamāṇā
purisappamāṇā tālappamāṇāti sāgaraummi dīpakampi vahamānā
āgacchati. Paṇḍito upāyakusalatāya rase alaggo sotthinā
gato. Bālavaḍḍhakī rasagiddhena anāgatabhayaṃ anoloketvā pañcahi
kulasatehi saddhiṃ vināsaṃ patto.

---------------------------------------------------------------------------------------------
page103.
     Ito parānusāsanī tamatthaṃ dīpayamānā tisso abhisambuddhagāthāyo
honti.
                Yathāpi te sāgaravārimajjhe
                sakammunā sotthi vahiṃsu vāṇijā
                anāgatatthaṃ paṭivijjhiyānaṃ
                appaṃpi nācceti ca bhūripañño.
                Bālā ca mohena rasānugiddhā
                anāgataṃ appaṭivijjhiyatthaṃ
                paccuppanne sīdanti atthajāte
                samuddamajjhe yathā te manussā.
                Anāgataṃ paṭikayirātha kiccaṃ
                mā maṃ kiccaṃ kiccakāle byadhesi
                taṃ tādisaṃ paṭikatakiccakāriṃ
                na taṃ kiccaṃ kiccakāle byadhesīti.
     Tattha sakammunāti anāgatabhayaṃ disvā puretaraṃ katena attano
kammena. Sotthi vahiṃsūti khemena gamiṃsu. Vāṇijāti samudde
vicaraṇabhāvena vaḍḍhakī vuttā. Paṭivijjhiyānanti evaṃ bhikkhave paṭhamataraṃ
kattabbaṃ anāgataṃ atthaṃ paṭivijjhitvā idha loke bhūripañño kulaputto
appamattakaṃpi attano atthaṃ nācceti nātivattati na hāpetīti attho.
Appaṭivijjhiyatthanti appaṭivijjhitvā atthaṃ paṭhamameva kattabbaṃ
akatvāti attho. Paccuppanneti yadā taṃ anāgataṃ atthajātaṃ uppajjati

---------------------------------------------------------------------------------------------
page104.
Tadā tasmiṃ paccuppanne sīdanti atthajāte attano patiṭṭhaṃ na
labhanti samudde te bālavaḍḍhakī manussā viya vināsaṃ pāpuṇanti.
Anāgatanti bhikkhave paṇḍitapuriso anāgataṃ paṭhamataraṃ kattabbaṃ kiccaṃ
samparāyikaṃ vā diṭṭhadhammikaṃ vā paṭikayirātha puretarameva kareyya.
Kiṃkāraṇā. Mā maṃ kiccaṃ kiccakāle byādhesīti pure kattabbaṃ
hi pure akayiramānaṃ pacchā paccuppannabhāvappattaṃ attano kiccakāle
kāyacittābādhena byādhesīti paṭhamameva naṃ paṇḍito kareyya.
Taṃ tādisanti tathā saṇṭhitaṃ purisaṃ. Paṭikatakiccakārinti paṭikicceva
kattabbakiccakārinaṃ. Taṃ kiccaṃ kiccakāleti anāgataṃ kiccaṃ
kayiramānaṃ pacchā paccuppannabhāvappattaṃ attano kiccakāle
kāyacittābādhakāle tādisaṃ purisaṃ na byādheti na bādhatīti.
Kasmā. Pureyeva katattāti.
     Satthā imaṃ dhammadesanaṃ āharitvā na bhikkhave idāneva pubbepi
devadatto paccuppannasukhe laggo anāgataṃ bhayaṃ anoloketvā
sapariso vināsaṃ pattoti vatvā jātakaṃ samodhānesi tadā
bālavaḍḍhakī devadatto paccuppannasukhe laggo ahosi dakkhiṇadisāya
ṭhito adhammikadevaputto kokāliko uttaradisāya ṭhito
dhammikadevaputto sārīputto paṇḍitavaḍḍhakī pana ahamevāti.
                  Samuddavāṇijajātakaṃ tatiyaṃ.
                   ----------------

---------------------------------------------------------------------------------------------
page105.
                      4 Kāmajātakaṃ.
     Kāmaṃ kāmayamānassāti idaṃ satthā jetavane viharanto aññataraṃ
brāhmaṇaṃ ārabbha kathesi.
     Eko kira sāvatthivāsī brāhmaṇo aciravatitīre khettakaraṇatthāya
araññaṃ koṭesi. Satthā tassa upanissayaṃ disvā sāvatthiyaṃ piṇḍāya
pavisanto maggā okkamma tena saddhiṃ paṭisanthāraṃ katvā kiṃ karosi
brāhmaṇāti vatvā khettaṭṭhānaṃ koṭāpesiṃ bho gotamāti vutte
sādhu brāhmaṇakammaṃ karohīti vatvā agamāsi. Etenevupāyena
chinnarukkhe hāretvā khettassa sodhanakāle kedārabandhanakāle
vapanakāleti punappunaṃ gantvā tena saddhiṃ paṭisanthāraṃ akāsi.
Punadivase so brāhmaṇo ajja bho gotama mayhaṃ vappamaṅgalaṃ
ahaṃ imasmiṃ sasse nipphanne buddhappamukhassa bhikkhusaṅghassa
mahādānaṃ dassāmīti āha. Satthā tuṇhībhāvena adhivāsetvā
pakkāmi. Punekadivasaṃ brāhmaṇo sassaṃ olokento
aṭṭhāsi. Satthā tattha kiṃ karosi brāhmaṇāti pucchitvā
sassaṃ olokemi bho gotamāti vutte sādhu brāhmaṇāti
vatvā pakkāmi. Tadā brāhmaṇo cintesi samaṇo gotamo
abhiṇhaṃ āgacchati nissaṃsayaṃ bhattena atthiko dassāmissa
bhattanti. Tassevaṃ cintetvā gehaṃ gatadivase satthāpi tattha

---------------------------------------------------------------------------------------------
page106.
Agamāsi. Atha brāhmaṇassa ativiya vissāso uppajji.
Athāparabhāge pariṇate sasse sve khettaṃ lāyissāmīti sanniṭṭhānaṃ
katvā nipanne brāhmaṇe aciravatiyā upari sabbarattiṃ ghanakaravassaṃ
vassi. Mahogho āgantvā ekanālimattaṃpi asesetvā sabbaṃ
sassaṃ samuddaṃ pavesesi. Brāhmaṇo oghamhi osarite sassavināsaṃ
oloketvā sakabhāvena saṇṭhāretuṃ nāsakkhi balavasokābhibhūto
hatthena uraṃ paharitvā paridevamāno gehaṃ gantvā vilapanto nipajji.
Satthā paccūsasamaye sokābhibhūtaṃ brāhmaṇaṃ disvā brāhmaṇassa
avassayo bhavissāmīti punadivase sāvatthiyaṃ piṇḍāya caritvā
pacchābhattaṃ piṇḍapātapaṭikkanto bhikkhū vihāraṃ pesetvā pacchāsamaṇena
saddhiṃ tassa gehadvāraṃ agamāsi. Brāhmaṇo satthu āgatabhāvaṃ
sutvā paṭisanthāratthāya me sahāyo āgato bhavissatīti
laddhassāso āsanaṃ paññāpesi. Satthā pavisitvā paññattāsane
nisīdi brāhmaṇa kasmā dubbaṇṇosi kinte aphāsukanti pucchi.
Bho gotama aciravatitīre mayā rukkhacchedato paṭṭhāya kataṃ kammaṃ
tumhe jānātha ahaṃ imasmiṃ sasse nipphanne tumhākaṃ dānaṃ
dassāmīti vakkhāmi idāni me sabbantaṃ sassaṃ mahogho samuddameva
pavesesi taṃ kiñci avasiṭṭhaṃ  natthi sakaṭasatamattaṃ dhaññaṃ vinaṭṭhaṃ
tena me mahāsoko uppannoti. Kiṃ pana brāhmaṇa socantassa
naṭṭhaṃ punāgacchatīti. Nohetaṃ bho gotamāti. Evaṃ santepi
kasmā socasi imesaṃ sattānaṃ dhanadhaññaṃnāma uppajjanakāle

---------------------------------------------------------------------------------------------
page107.
Uppajjati nassanakāle nassati kiñci saṅkhāragataṃ anassanadhammaṃnāma
natthi mā cintayīti. Iti naṃ satthā samassāsetvā tassa
sappāyadhammaṃ desento kāmasuttaṃ kathesi. Sutte pariyosānaṃ
gacchante brāhmaṇo sotāpattiphale patiṭṭhahi. Satthā taṃ
nissokaṃ katvā uṭṭhāyāsanā vihāraṃ agamāsi. Satthā asukaṃnāma
brāhmaṇaṃ sokasallasamappitaṃ nissokaṃ katvā sotāpattiphale
patiṭṭhāpesīti sakalanagaraṃ aññāsi. Bhikkhū dhammasabhāyaṃ kathaṃ samuṭṭhāpesuṃ
āvuso dasabalo brāhmaṇena saddhiṃ mettiṃ katvā vissāsiko
hutvā upāyeneva tassa sokasamappitassa dhammaṃ desetvā taṃ
nissokaṃ katvā sotāpattiphale patiṭṭhāpesīti. Satthā āgantvā
kāyanuttha bhikkhave etarahi kathāya sannisinnāti pucchitvā imāyanāmāti
vutte na bhikkhave idāneva pubbepāhaṃ etaṃ nissokamakāsinti
vatvā atītaṃ āhari
     atīte bārāṇasiyaṃ brahmadattassa rañño dve puttā ahesuṃ.
So jeṭṭhakassa uparajjaṃ adāsi kaniṭṭhassa senāpatiṭṭhānaṃ.
Aparabhāge brahmadatte kālakate amaccā jeṭṭhakassa
abhisekaṃ ṭhapesuṃ. So na mayhaṃ rajjenattho kaniṭṭhassa me
dethāti vatvā punappunaṃ yāciyamānopi paṭikkhipitvā kaniṭṭhassa
abhiseke kate na me issariyena atthoti uparajjādīnipi na icchi.
Tenahi sādhurasabhojanāni bhuñjanto idheva vasāhīti vuttepi na me
imasmiṃ nagare kiccaṃ atthīti bārāṇasito nikkhamitvā paccantaṃ

---------------------------------------------------------------------------------------------
page108.
Gantvā ekaṃ seṭṭhikulaṃ nissāya sahatthena kammaṃ karonto vasi.
Te aparabhāge tassa rājakumārabhāvaṃ ñatvā kammaṃ kātuṃ na adaṃsu
kumāraparihāreneva taṃ parikariṃsu. Aparabhāge rājakammikā paccantaṃ
gantvā khettappamāṇagahaṇatthāya taṃ gāmaṃ agamaṃsu. Seṭṭhī
rājakumāraṃ upasaṅkamitvā sāmi mayaṃ tumhe posema kaniṭṭhabhātikassa
paṇṇaṃ pesetvā amhākaṃ baliṃ hārethāti. So sādhūti sampaṭicchitvā
ahaṃ asukaseṭṭhikulaṃnāma upanissāya vasāmi maṃ nissāya etesaṃ baliṃ
visajjehīti paṇṇaṃ pesesi. Rājā sādhūti vatvā tathā kāresi.
Atha naṃ sakalagāmavāsinopi janapadavāsinopi paragāmavāsinopi
upasaṅkamitvā mayaṃ tumhākaṃyeva baliṃ dassāma amhākaṃ visajjāpehīti
āhaṃsu. So tesaṃpi atthāya paṇṇaṃ pesetvā visajjāpesi.
Tato paṭṭhāya te tasseva baliṃ adaṃsu. Athassa mahālābhasakkāro
nibbatti. Tena tassa taṇhāpi mahatī jātā. So aparabhāge
sabbaṃpi taṃ janapadaṃ yāci upaḍḍharajjaṃ yāci. Kaniṭṭhopi tassa
adāsiyeva. So taṇhāya vaḍḍhamānāya upaḍḍharajjenapi
asantuṭṭho rajjaṃ gaṇhissāmīti janapadaparivuto taṃ nagaraṃ
gantvā bahinagare ṭhatvā rajjaṃ vā me detu yuddhaṃ vāti
kaniṭṭhassa paṇṇaṃ pahiṇi. Kaniṭṭho cintesi ayaṃ bālo pubbe
rajjaṃpi uparajjādīnipi paṭikkhipitvā idāni yuddhena gaṇhāmīti
vadati sace kho panāhaṃ imaṃ yuddhena māressāmi garahā me
bhavissati kiṃ me rajjenāti. Athassa alaṃ yuddhena rajjaṃ

---------------------------------------------------------------------------------------------
page109.
Gaṇhatūti pesesi. So rajjaṃ gahetvā kaniṭṭhassa uparajjaṃ datvā
tato paṭṭhāya rajjaṃ kārento taṇhāvasiko hutvā ekena rajjena
asantuṭṭho dve tīṇi rajjāni paṭṭhetvā taṇhāya koṭiṃ nāddasa.
Tadā sakko devarājā ke nukho loke mātāpitaro upaṭṭhahanti
ke dānādīni puññāni karonti ke taṇhāvasikāti olokento
tassa taṇhāvasikabhāvaṃ ñatvā ayaṃ bālo bārāṇalirajjenapi na
tusati ahaṃ sikkhāpessāmi nanti māṇavakavesena rājadvāre
ṭhatvā eko upāyakusalo māṇavo rājadvāre ṭhitoti
ārocāpetvā pavisatūti vutte pavisitvā rājānaṃ jayāpetvā
kiṃkāraṇā āgatosīti vutte mahārāja tumhākaṃ kiñci vattabbaṃ
atthi raho paccāsiṃsāmīti āha. Sakkānubhāvena tāvadeva
manussā pakkāmiṃsu. Atha naṃ māṇavo ahaṃ mahārāja phītāni
ākiṇṇamanussāni sampannabalabāhanāni tīṇi nagarāni passāmi
ahaṃ te attano ānubhāvena tīṇi rajjāni gahetvā dassāmi
papañcaṃ akatvā sīghaṃ gantuṃ vaṭṭatīti āha. So lobhavasiko
rājā sādhūti sampaṭicchi sakkānubhāvena pana naṃ ko vā tvaṃ
kuto vā āgato kiṃ vā te laddhuṃ vaṭṭatīti na pucchi. Sopi
ettakaṃ vatvā tāvatiṃsabhavanameva agamāsi. Rājā amacce
pakkosāpetvā eko māṇavo amhākaṃ tīṇi rajjāni gahetvā
dammīti āha taṃ pakkosatha nagare bheriñcārāpetvā balakāyaṃ
sannipātetha papañcaṃ akatvā tīṇi rajjāni gaṇhissāmāti vatvā

---------------------------------------------------------------------------------------------
page110.
Kiṃ pana te mahārāja tassa māṇavassa sakkāro vā kato nivāsanaṭṭhānaṃ
vā pucchitanti vutte neva sakkāraṃ akāsiṃ na nivāsanaṭṭhānaṃ pucchiṃ
gacchatha naṃ upadhārethāti āha. Upadhārentā naṃ adisvā mahārāja
sakalanagare taṃ māṇavaṃ na passāmāti ārocayiṃsu. Taṃ sutvā rājā
domanassajāto tīsu nagaresu rajjaṃ naṭṭhaṃ mahantenamhi yasena
parihīno na ca me paribbayaṃ adāsi na nivāsanaṭṭhānanti
mayhaṃ kujjhitvā māṇavo anāgato bhavissatīti punappunaṃ cintesi.
Athassa taṇhāvasikassa kāye ḍāho uppajji. Sakalasarīre
pariḍayhante udaraṃ khobhetvā lohitapakkhandikā udapādi.
Ekaṃ bhājanaṃ pavisati ekaṃ nikkhamati. Vejjā tikicchituṃ na sakkonti.
Rājā kilamati. Athassa byādhipīḷitabhāvo sakalanagare pākaṭo ahosi.
Tadā bodhisatto takkasilato sabbasippāni uggaṇhitvā bārāṇasinagare
mātāpitūnaṃ santikaṃ āgato taṃ rañño pavuttiṃ sutvā ahaṃ
tikicchissāmīti rājadvāraṃ gantvā eko kira māṇavo tumhe
tikicchituṃ āgatoti ārocāpesi. Rājā mahantamahantā
disāpāmokkhavejjāpi maṃ tikicchituṃ na sakkonti taruṇamāṇavo kiṃ
sakkhissati paribbayaṃ datvā vissajjetha nanti āha. Taṃ sutvā
māṇavo mayhaṃ vejjavetanena kammaṃ natthi ahaṃ tikicchissāmi
kevalaṃ bhesajjamūlamattaṃ detūti āha. Taṃ sutvā rājā sādhūti
pakkosāpesi. Māṇavo rājānaṃ disvā mā bhāyi mahārāja
ahaṃ tikicchissāmi apica kho pana me rogassa samuṭṭhānaṃ ācikkhathāti.

---------------------------------------------------------------------------------------------
page111.
Rājā harāyamāno kiṃ te samuṭṭhānena bhesajjameva karohīti
āha. Mahārāja vejjānāma ayaṃ byādhi imaṃ nissāya samuṭṭhitoti
ñatvā tadanucchavikaṃ bhesajjaṃ karontīti. Rājā sādhu tātāti samuṭṭhānaṃ
kathento ekena māṇavena āgantvā tīsu nagaresu rajjaṃ gahetvā
dassāmīti vuttaṃ ādiṃ katvā sabbaṃ kathetvā iti me tāta
taṇhaṃ nissāya byādhi uppanno sace tikicchituṃ sakkosi tikicchāhīti
āha. Kiṃ pana mahārāja socanāya tāni nagarāni sakkā laddhunti.
Na sakkā tātāti. Evaṃ sante kasmā socasi mahārāja sabbameva
saviññāṇakaṃ aviññāṇakaṃ vatthuṃ attano sarīraṃ ādiṃ katvā pahāya
gamanīyaṃ catūsu nagaresu rajjaṃ gahetvāpi na tvaṃ ekappahāreneva
catasso bhattapātiyo bhuñjissasi na catūsu sayanesu sayissasi na
cattāri vatthayugāni acchādissasi taṇhāvasikenanāma bhavituṃ na
vaṭṭati ayaṃ hi taṇhānāma vaḍḍhamānā catūhi apāyehi muccituṃ
na detīti. Iti naṃ mahāsatto ovaditvā tassa dhammaṃ desento āha
        kāmaṃ kāmayamānassa        tassa ce taṃ samijjhati
        addhā pītimano hoti       laddhā macco yadicchati.
        Kāmaṃ kāmayamānassa        tassa ce taṃ samijjhati
        tato naṃ aparaṃ kāme       ghamme taṇhaṃva vindati.
        Gavaṃva siṅgino siṅgaṃ        vaḍḍhamānassa vaḍḍhati
        evaṃ mandassa posassa      bālassa avijānato
        bhiyyo taṇhā pipāsā ca    vaḍḍhamānassa vaḍḍhati.

---------------------------------------------------------------------------------------------
page112.
        Paṭhabyā sāliyavakaṃ         gavāssaṃ dāsaporisaṃ
        datvāpi nālamekassa       iti viddhā samaṃ care.
                Rājā pasayha paṭhaviṃ vijitvā
                sasāgarantaṃ mahimāvasanto
                oraṃ samuddassa atittarūpo
                pāraṃ samuddassapi paṭṭhayeva
        yāva anussaraṃ kāme       manasā titti nājjhagā
                tato nivattā paṭikkamma disvā
                te ve tittā ye paññāya tittā.
        Paññāya tittīnaṃ seṭṭhaṃ      na so kāmehi tappati
        paññāya tittaṃ purisaṃ        taṇhā na kurute vasaṃ.
        Apacinetheva kāmāni       appicchassa alolupo
        samuddamatto puriso        na so kāmehi tappati
        rathakārova cammassa        parikantaṃ upāhanaṃ.
        Yaṃ yaṃ cajati kāmānaṃ        taṃ taṃ sampajjate sukhaṃ
        sabbañca sukhamiccheyya   sabbe kāme pariccajeti.
     Tattha kāmanti vatthukāmaṃpi kilesakāmaṃpi. Kāmayamānassāti
paṭṭhayamānassa. Tassa ce taṃ samijjhatīti tassa puggalassa taṃ
kāmitavatthuṃ samijjhati ceva nippajjati cāti attho. Tato naṃ
aparaṃ kāmeti ettha nanti nipātamattaṃ. Aparanti aparabhāgadīpanaṃ.
Kāmeti upayoge bahuvacanaṃ. Idaṃ vuttaṃ hoti sace kāmaṃ

---------------------------------------------------------------------------------------------
page113.
Kāmayamānassa tassa taṃ kāmitavatthuṃ samijjhati tasmiṃ samiddhe tatoparaṃ so
puggalo kāmayamāno yathānāma ghamme gimhakāle vātātapena kilanto
taṇhaṃ vindati pānīyapipāsaṃ paṭilabhati evaṃ bhiyyo kāmataṇhāsaṅkhāte
kāme vindati paṭilabhati rūpataṇhādikā taṇhā tassa vaḍḍhatiyevāti.
Gavaṃvāti gorūpassa viya. Siṅginoti matthakaṃ phāletvā uṭṭhitasiṅgissa.
Mandassāti mandapaññassa. Bālassāti bāladhammayuttassa idaṃ vuttaṃ
hoti yathā vacchakassa vaḍḍhantassaṃ sarīreneva saddhiṃ siṅgaṃ vaḍḍhati evaṃ
andhabālassāpi appattakāmataṇhā ca pattakāmapipāsā ca aparāparaṃ
vaḍḍhatīti. Sāliyavakanti sālikhettaṃ yavakhettaṃ. Etena sāliyavādikaṃ
sabbaṃ dhaññaṃ dasseti. Dutiyapadena sabbaṃ dvipadacatupadaṃ dasseti.
Paṭhamapadena vā sabbaṃ aviññāṇakaṃ itarena saviññāṇakaṃ. Datvāpāti
datvāpi idaṃ vuttaṃ hoti tiṭṭhantu tīṇi rajjāni sace so māṇavo aññaṃ
vā sakalaṃpi paṭhaviṃ saviññāṇakāviññāṇakaratanapuraṃ kassaci datvā
gaccheyya idaṃpi ettakaṃ vatthu ekasseva alaṃ pariyantaṃ evaṃ duppūrā
esā taṇhānāma. Iti viddhā samaṃ careti evaṃ jānanto puriso
taṇhāvasiko ahutvā kāyasucaritādīni pūrento samaṃ careyya.
Oranti orimakoṭṭhāsaṃ patto. Tena atittarūpo puna samuddapāraṃpi
paṭṭheyya evaṃ taṇhāvasikasattānāma duppūrāti dasseti. Yāvāti
aniyāmitaparicchedo. Anussaranti anussaranto. Nājjhagāti na
vindati idaṃ vuttaṃ hoti mahārāja puriso apariyantepi kāme

---------------------------------------------------------------------------------------------
page114.
Manasā anussaranto tittiṃ na vindati pattukāmova hoti evaṃ
kāmesu sattānaṃ taṇhā vaḍḍhateva. Tato nivattāti tato pana
vatthukāmakilesakāmato cittena nivattitvā kāyena paṭikkamma ñāṇeneva
ādīnavaṃ disvā ye paññāya tittā paripuṇṇā teva tittānāma.
Paññāya tittīnaṃ seṭṭhanti paññāya tittīnaṃ ayaṃ paripuṇṇaseṭṭho
ayameva vā pāṭho. Na so kāmehi tappatīti na pariḍayhatīti
pāṭho. Yasmā paññāya titto puriso kāmehi pariḍayhatīti
attho. Na kurute vasanti tādisaṃ hi purisaṃ taṇhā vase vattetuṃ
na sakkoti sveva pana taṇhāya ādīnavaṃ disvā gaṅgamālo viya
aḍḍhamāsakarājā viya ca taṇhāvase na vattatīti attho. Apacinethevāti
viddhaṃseyyātheva. Samuddamattoti mahatiyā paññāya samannāgatattā
samuddappamāṇo. So mahantena aggināpi samuddo viya kilesakāmehi
na tappati na ḍayhati. Rathakāroti cammakāro. Parikantanti
parikantanto. Idaṃ vuttaṃ hoti yathā cammakāro upāhanaṃ
parikantanto yaṃyaṃ cammassa agayhupagamanaṭṭhānaṃ hoti taṃtaṃ
vajjetvā upāhanaṃ katvā upāhanamūlaṃ labhitvā sukhito hoti
evameva paṇḍito cammakārasatthasadisāya paññāya kantanto yaṃyaṃ
odhiṃ kāmānaṃ cajati tena tenassa kāmodhinā virahitaṃ taṃtaṃ kāyakammaṃ
vacīkammaṃ manokammaṃ ca sukhaṃ sampajjati vigatadarathaṃ sabbena sabbaṃpi
kāyakammādisukhaṃ vigatapariḷāhameva iccheyya kasiṇaṃ bhāvetvā jhānaṃ
nibbattetvā sabbakāme pariccajeti.

---------------------------------------------------------------------------------------------
page115.
     Bodhisattassa pana imaṃ gāthaṃ kathentassa rañño setacchattaṃ
ārammaṇaṃ katvā odātakasiṇajjhānaṃ udapādi. Rājāpi arogo
ahosi. So tuṭṭho sayanā vuṭṭhāya ettakā vejjā tikicchituṃ
nāsakkhiṃsu paṇḍitamāṇavo pana attano ñāṇavisayena maṃ nirogaṃ
akāsīti tena saddhiṃ sallapanto dasamaṃ gāthamāha
        aṭṭha te bhāsitā gāthā    sabbā honti sahassiyā
        paṭiggaṇha mahābrahme      sādhetaṃ tava bhāsitanti.
     Tattha aṭṭhāti dutiyagāthaṃ ādiṃ katvā kāmādīnavasaṃyuttā aṭṭha.
Sahassiyāti sahassārahā. Paṭiggaṇhāti aṭṭha sahassāni gaṇha.
Sādhetaṃ tava bhāsitanti sādhu etaṃ tava bhāsitaṃ vacanaṃ.
     Taṃ sutvā mahāsatto ekādasamaṃ gāthamāha
        na me attho sahassehi     satehi nahutehi ca
        pacchimaṃ bhāsato gāthaṃ       kāme me nirato manoti.
Tattha pacchimanti rathakārova cammassāti gāthaṃ. Kāme me nirato
manoti imaṃ gāthaṃ bhāsamānasseva vatthukāmepi kilesakāmepi mano
nābhirami ahaṃ hi imaṃ gāthaṃ bhāsamāno attanova dhammadesanāya
jhānaṃ nibbattesiṃ mahārājāti.
     Rājā bhiyyoso mattāya tusitvā mahāsattaṃ vaṇṇento
osānagāthamāha
        bhaddo vatāyaṃ māṇavako     sabbalokavidū muni
        yo taṇhaṃ dukkhajananiṃ        parijānāti paṇḍito.

---------------------------------------------------------------------------------------------
page116.
Tattha dukkhajananinti sakalavaṭṭadukkhajananiṃ. Parijānātīti parijāni
paricchinditvā pariluñcitvā nīharatīti bodhisattaṃ vaṇṇento evamāha.
     Bodhisatto mahārāja appamatto hutvā dhammaṃ carāti rājānaṃ
ovaditvā ākāsena himavantaṃ gantvā isipabbajjaṃ pabbajitvā
yāvatāyukaṃ ṭhatvā brahmavihāre bhāvetvā brahmalokūpago ahosi.
     Satthā imaṃ dhammadesanaṃ āharitvā evaṃ bhikkhave pubbepāhaṃ
etaṃ brāhmaṇaṃ nissokamakāsinti vatvā jātakaṃ samodhānesi tadā
rājā esa brāhmaṇo ahosi paṇḍitamāṇavo pana  ahamevāti.
                    Kāmajātakaṃ catutthaṃ.
                    ---------------
                     5 Janasandhajātakaṃ.
     Dasa khalumāni ṭhānānīti idaṃ satthā jetavane viharanto kosalarañño
ovādatthāya kathesi.
     Ekasmiṃ hi kāle rājā issariyamadamatto kilesasukhanissito
vinicchayaṃpi na paṭṭhapesi buddhupaṭṭhānaṃpi pamajji. So ekadivasaṃ dasabalaṃ
anussaritvā satthāraṃ vandissāmīti bhuttapātarāso rathavaramāruyha
vihāraṃ gantvā satthāraṃ vanditvā nisīdi. Atha naṃ satthā
kiṃ mahārāja ciraṃ na paññāyasīti vatvā bahukiccatāya no
bhante buddhupaṭṭhānassa okāso na jātoti vutte mahārāja
mādisenāma ovādadāyake sabbaññūbuddhe dhuravihāre viharante ayuttaṃ

---------------------------------------------------------------------------------------------
page117.
Tava pamajjituṃ raññānāma rājakiccesu appamattena raṭṭhavāsīnaṃ
mātāpitusamena agatigamanaṃ pahāya dasarājadhamme akopetvā rajjaṃ
kāretuṃ vaṭṭati rañño hi dhammikabhāve sati parisāpissa dhammikā
honti anacchariyaṃ kho panetaṃ yaṃ mayi anusāsante tvaṃ dhammena rajjaṃ
kāreyyāsi porāṇakapaṇḍitā anusāsake ācariye avijjamānepi
attano matiyā tividhasucaritadhamme patiṭṭhāya mahājanassa dhammaṃ
desetvā saparisā saggapuraṃ pūrayamānā agamaṃsūti vatvā tena
yācito atītaṃ āhari
     atīte bārāṇasiyaṃ brahmadatte rajjaṃ kārente bodhisatto
tassa aggamahesiyā kucchimhi nibbatti. Janasandhakumārotissa nāmaṃ kariṃsu.
Athassa vayappattassa takkasilato sabbasippāni uggaṇhitvā āgatakāle
rājā sabbāni bandhanāgārāni sodhāpetvā uparajjaṃ adāsi.
So aparabhāge pitu accayena rajje patiṭṭhāya catūsu nagaradvāresu
nagaramajjhe rājadvāre cāti cha dānasālāyo kāretvā divase
divase cha satasahassāni pariccajitvā sakalajambūdīpaṃ saṃkhobhetvā
mahādānaṃ pavattento bandhanāgārāni niccaṃ vivaṭāni kāretvā
dhammagaṇḍikaṃ sodhāpetvā catūhi saṅgahavatthūhi lokaṃ saṅgaṇhanto
pañcasīlāni rakkhanto uposathavāsaṃ vasanto dhammena rajjaṃ kāresi.
Antarantarā ca raṭṭhavāsino sannipātetvā dānaṃ detha sīlaṃ
samādiyatha dhammaṃ caratha dhammena kammante ca vohāre ca payojetha
daharakāleyeva sippāni uggaṇhatha dhanaṃ uppādetha gāmakūṭakammaṃ pisuṇakammaṃ

---------------------------------------------------------------------------------------------
page118.
Mā karittha caṇḍā pharusā mā ahuttha mātupaṭṭhānaṃ pitupaṭṭhānaṃ
pūretha kulejeṭṭhāpacāyino bhavathāti dhammaṃ desetvā mahājanaṃ
sucaritadhamme patiṭṭhāpesi. So ekadivasaṃ paṇṇarasīuposathe
samādinnuposatho mahājanassa bhiyyo bhiyyo hitasukhatthāya
appamādavihāratthāya dhammaṃ desessāmīti cintetvā nagare
bheriñcārāpetvā attano orodhe ādiṃ katvā sabbaṃ nagarajanaṃ
sannipātetvā rājaṅgaṇe alaṅkataratanamaṇḍapamajjhe paññattavarapallaṅke
nisīditvā ambho nagaravāsino tumhākaṃ tapanīye ca atapanīye ca
dhamme desessāmi appamattā hutvā ohitasotā sakkaccaṃ suṇāthāti
dhammaṃ desesi. Satthā saccaparibhāvitaṃ mukharatanaṃ vivaritvā taṃ desanaṃ
madhurena sarena kosalarañño āvikaronto
        dasa khalumāni ṭhānāni       yāni pubbe akaritvā
        sa pacchā anutappati        iccāha rājā janasandho
        aladdhā cittaṃ tapati        pubbe asamudānitaṃ
        na pubbe dhanamesissaṃ       iti pacchānutappati
        sakyarūpaṃ pure santaṃ        mayā sippaṃ na sikkhitaṃ
        kicchā vutti asippassa      iti pacchānutappati
        kūṭavedī pure āsiṃ        pisuṇo piṭṭhimaṃsiko
        caṇḍo ca pharuso cāsiṃ      iti pacchānutappati
        pāṇātipātī pure āsiṃ     luddho cāpi anāriyo
        bhūtānaṃ nāvajānissaṃ        iti pacchānutappati

---------------------------------------------------------------------------------------------
page119.
        Bahūsu vata santīsu          anāpadāsu itthisu
        paradāraṃ asevissaṃ         iti pacchānutappati
        bahumhi vata santamhi        annapāne upaṭṭhite
        na pubbe adadiṃ dānaṃ       iti pacchānutappati
        mātaraṃ pitaraṃ cāpi         jiṇṇake gatayobbane
        pahusanto na posissaṃ       iti pacchānutappati
        ācariyamanusatthāraṃ         sabbakāmarasāharaṃ
        pitaraṃ atimaññissaṃ          iti pacchānutappati
        samaṇe brāhmaṇe cāpi     sīlavante bahussute
        na pubbe payirupāsissaṃ      iti pacchānutappati
        sādhu hoti tapo ciṇṇo     santo ca payirupāsito
        aciṇṇo me tapo pubbe    iti pacchānutappati
        yo ca etāni ṭhānāni     yoniso paṭipajjati
        karaṃ purisakiccāni          na ca pacchānutappatīti
imā gāthā āha.
     Tattha ṭhānānīti kāraṇāni. Pubbeti paṭhamameva akaritvā.
Sa pacchā anutappatīti so paṭhamaṃ kattabbāni akārako puggalo idha
lokepi paralokepi tappati kilamati. Pacchā vā anutappatītipi
pāṭho. Iccāhāti evaṃ rājā janasandho avoca. Iccāsuhātipi
pāṭho. Tattha sukāro nipātamattaṃ. Iccāsu āhāti padacchedo.
Imāni dasa tapanīyakāraṇāni pakāsetuṃ bodhisattassa dhammakathā hoti.

---------------------------------------------------------------------------------------------
page120.
     Tattha pubbeti paṭhameva taruṇakāle parakkamaṃ akatvā asamudānitaṃ
asambhūtaṃ dhanaṃ mahallakakāle alabhitvā tappati socati pare ca
sukhite disvā sayaṃ dukkhaṃ jīvanto pubbe dhanaṃ pariyesissanti evaṃ
pacchānutappati tasmā mahallakakāle sukhaṃ jīvitukāmā daharakāleyeva
dhammikāni kasikammādīni katvā dhanaṃ pariyesathāti dasseti. Pure
santanti pubbe daharakāle ācariye payirupāsitvā mayā kātuṃ
sakyarūpaṃ samānaṃ hatthisippādikaṃ kiñci sippaṃ na sikkhitaṃ. Kicchāti
mahallakakāle asippassa dukkhā jīvitavutti neva sakkā tadā sippaṃ
sikkhituṃ tasmā mahallakakāle jīvitukāmā taruṇakāleyeva sippāni
sikkhathāti dasseti. Kūṭavedīti kūṭajānanako gāmakūṭo vā lokassa
anatthakārako vā tulākūṭāni kārako vā kūṭaṭṭakārako vāti attho.
Āsinti evarūpo ahaṃ pubbe ahosiṃ. Pisuṇoti pesuññakārako.
Piṭṭhimaṃsikoti lañcaṃ gahetvā asāmike sāmike sāmike asāmike
karonto paresaṃ piṭṭhimaṃsaṃ khādako. Iti pacchāti evaṃ maraṇamañce
nipanno anutappati tasmā sace niraye na vasitukāmattha mā evarūpaṃ
pāpakammaṃ karitthāti ovadati. Luddhoti dāruṇo sāhasiko.
Anāriyoti na ariyo asaññito dussīlo nīcasamācāro.
Nāvajānissanti khantimettānudayavasena nīcavuttiko nāhosiṃ. Sesaṃ
purimanayeneva yojetabbaṃ. Anāpadāsūti apadānaṃ āpado pariggahoti
attho. Na āpado yāsaṃ atthīti anāpadā. Aññehi
akatapariggahāsūti attho. Upaṭṭhiteti paccupaṭṭhite. Na pubbeti

---------------------------------------------------------------------------------------------
page121.
Ito pubbe dānaṃ na adadaṃ. Pahusantoti dhanabalenapi kāyabalenapi
posituṃ samattho paṭibalo samāno. Ācariyanti ācārasikkhāpanatāya
idha pitā ācariyoti adhippeto. Anusatthāranti anusāsakaṃ.
Sabbakāmarasāharanti sabbe vatthukāmarase āharitvā positānaṃ.
Atimaññissanti tassa ovādaṃ agaṇhanto atikkamitvā maññissaṃ.
Na pubbeti ito pubbe dhammikasamaṇabrāhmaṇe gilāne milāte
cīvarādīni datvā appaṭijagganena payirupāsissaṃ. Tapoti sucaritatapo.
Santoti kāyādīhi dvārehi upasanto sīlavā. Idaṃ vuttaṃ
hoti tividhasucaritasaṅkhāto tapo ciṇṇo evarūpo ca santo
payirupāsitonāma sādhu sundaro. Na pubbeti mayā daharakāle
evarūpo tapo na ciṇṇo iti pacchā jarājiṇṇo maraṇabhayatajjito
anutappati socati. Sace tumhe evaṃ na socitukāmā tapokammaṃ
karothāti vadati. Yo ca etāni ṭhānānīti yo pana etāni
dasakāraṇāni paṭhamameva upāyena paṭipajjati samādāya vattati
purisehi kattabbāni dhammikakiccāni karonto so appamādavihāri-
puriso pacchā nānutappati somanassappattova hotīti.
     Iti mahāsatto anvaḍḍhamāsaṃ iminā niyāmena mahājanassa
dhammaṃ desesi. Mahājanopi tassa ovāde ṭhatvā tāni dasa ṭhānāni
pūretvā saggaparāyano ahosīti.
     Satthā imaṃ dhammadesanaṃ āharitvā evaṃ mahārāja porāṇaka-
paṇḍitā anācariyakā attanova matiyā dhammaṃ desentā mahājanaṃ

---------------------------------------------------------------------------------------------
page122.
Saggapure patiṭṭhāpesunti vatvā jātakaṃ samodhānesi tadā parisā
buddhaparisā ahosi janasandharājā pana ahamevāti.
                   Janasandhajātakaṃ pañcamaṃ.
                   ----------------
                    6 Mahākaṇhajātakaṃ.
     Kaṇho kaṇho ca ghorocāti idaṃ satthā jetavane viharanto
lokatthacariyaṃ ārabbha kathesi.
     Ekadivasaṃ hi bhikkhū dhammasabhāyaṃ nisīditvā yāvañcidaṃ āvuso
satthā bahujanahitāya paṭipanno attano phāsuvihāraṃ pahāya lokasseva
atthaṃ carati paramābhisambodhiṃ patvā sayaṃ pattacīvaramādāya
aṭṭhārasayojanamaggaṃ gantvā pañcavaggiyatherānaṃ dhammacakkaṃ pavattetvā
pañcamiyā pakkhassa anattalakkhaṇasuttaṃ kathetvā sabbesaṃ arahattaṃ
adāsi uruvelaṃ gantvā tebhātikajaṭilānaṃ aḍḍhuḍḍhāni paṭihāriyasahassāni
dassetvā pabbājetvā gayāsīse ādittapariyāyaṃ kathetvā
jaṭilasahassānaṃ arahattaṃ adāsi mahākassapassa tigāvutāni paccuggamanaṃ
katvā tīhi ovādehi upasampadaṃ adāsi eko pacchābhatte
pañcacattāḷīsayojanamaggaṃ gantvā pukkusātikulaputtaṃ anāgāmiphale
patiṭṭhāpesi mahākappinassa vīsayojanasataṃ paccuggamanaṃ katvā arahattaṃ
adāsi eko pacchābhatte tiṃsayojanamaggaṃ gantvā kakkhalaṃ pharusaṃ
aṅgulimālaṃ arahatte patiṭṭhāpesi tiṃsayojanameva maggaṃ gantvā

---------------------------------------------------------------------------------------------
page123.
Āḷavakaṃ yakkhaṃ sotāpattiphale patiṭṭhāpetvā kumārassa sotthimakāsi
tāvatiṃsabhavane temāsaṃ vasanto asītiyā devakoṭīnaṃ dhammābhisamayaṃ
sampādesi brahmalokaṃ gantvā bakabrahmuno diṭṭhiṃ bhinditvā
dasannaṃ brahmasahassānaṃ arahattaṃ adāsi anusaṃvaccharaṃ tīsu maṇḍalesu
cārikaṃ caramāno upanissayasampannānaṃ manussānaṃ saraṇāniceva sīlāni
ca deti nāgasupaṇṇādīnaṃpi nānappakāraṃ atthaṃ caratīti dasabalassa
lokatthacariyaguṇaṃ vaṇṇayiṃsu. Satthā āgantvā kāyanuttha bhikkhave
etarahi kathāya sannisinnāti pucchitvā imāyanāmāti vutte
anacchariyaṃ bhikkhave svāhaṃ idāni abhisambodhiṃ patvā lokassa
atthacariyaṃ pubbe sarāgādikālepi lokatthacariyameva acarinti vatvā
atītaṃ āhari
     atīte kassapasammāsambuddhakāle bārāṇasiyaṃ ussinnaronāma
rājā rajjaṃ kāresi. Kassapasammāsambuddhe catusaccadesanāya
mahājanaṃ bandhanā mocetvā nibbānanagaraṃ pūretvā parinibbute dīghassa
addhāno accayena sāsanaṃ osakki. Bhikkhū ekavīsatiyā anesanāhi
jīvitaṃ kappenti bhikkhunīhi saṃsaggaṃ karonti puttadhītāhi vaḍḍhanti.
Bhikkhū bhikkhudhammaṃ bhikkhuniyo bhikkhunīdhammaṃ upāsakā upāsakadhammaṃ
brāhmaṇā brāhmaṇadhammaṃ visajjesuṃ. Yebhuyyena manussā dasa
akusalakammapathe samādāya vattiṃsu. Matā matā apāyaṃ pūrayiṃsu. Tadā
sakko devarājā nave devaputte apassanto manussalokaṃ oloketvā
manussānaṃ apāyesu nibbattabhāvaṃ ñatvā satthu sāsanaṃ osakkitaṃ

---------------------------------------------------------------------------------------------
page124.
Disvā kiṃ nukho karissāmīti cintento attheko upāyoti
mahājanaṃ bhāyetvā tāsetvā bhītabhāvaṃ ñatvā assāsetvā dhammaṃ
desetvā osakkitaṃ sāsanaṃ paggayha aparaṃ vassasahassaṃ pavattanakāraṇaṃ
karissāmīti sanniṭṭhānaṃ katvā mātalidevaputtaṃ mocappamāṇadāḍhaṃ
catūhi dāḍhehi niccharantaraṃsiṃ bhayānakaṃ gabbhinīnaṃ dassaneneva
gabbhapātanasamatthaṃ ghorarūpaṃ ājāneyyappamāṇaṃ kāḷavaṇṇaṃ mahākaṇhaṃ
sunakhaṃ katvā pañcabandhanena bandhitvā rattamālamassa sīse pilandhitvā
rajjukoṭiyaṃ ādāya dve kāsāyāni nivāsetvā pacchāmukhe kese
bandhitvā rattamālaṃ pilandhitvā āropitapavāḷavaṇṇajiyaṃ mahādhanuṃ
gahetvā vajiragganārācaṃ nakhena parivattanto vanacarakavesaṃ gahetvā
nagarato yojanamagge ṭhāne otaritvā bho loko vinassatīti
tikkhattuṃ saddamanussāvetvā manusse  utrāsetvā nagarūpacāraṃ gantvā
puna saddamakāsi. Manussā taṃ sunakhaṃ disvā utrāstā nagaraṃ
pavisitvā taṃ pavuttiṃ rañño ārocesuṃ. Rājā sīghaṃ nagaradvārāni
pidahathāti dvārāni pidahāpesi. Sakkopi aṭṭhārasahatthaṃ pākāraṃ
ullaṃghetvā sunakhena saddhiṃ anto nagare patiṭṭhahi. Manussā
bhītatasitā palāyitvā gehāni pavisitvā dvārāni pidahiṃsu.
Mahākaṇhopi diṭṭhadiṭṭhe manusse upadhāvitvā santāsento rājanivesanaṃ
agamāsi. Rājaṅgaṇe manussā bhayena palāpetvā rājanivesanaṃ
pavisitvā dvāraṃ pidahiṃsu. Usinnararājāpi orodhe gahetvā
pāsādaṃ abhirūhi. Mahākaṇho purimapāde ukkhipitvā kavāṭe

---------------------------------------------------------------------------------------------
page125.
Ṭhapetvā mahābhusitaṃ bhusi. Tassa bhusitasaddo heṭṭhā aviciṃ
upari bhavaggaṃ gaṇhi. Sakalacakkavāḷaṃ ekaninnādaṃ ahosi.
Puṇṇakajātake puṇṇakarañño bhūridattajātake sudassananāgarañño
imasmiṃ mahākaṇhajātake ayaṃ saddoti ime tayo saddā jambūdīpe
mahāsaddānāma ahesuṃ. Nagaravāsino bhītatasitā hutvā ekapurisopi
sakkena saddhiṃ kathetuṃ nāsakkhi. Rājāyeva pana satiṃ upaṭṭhapetvā
vātapānaṃ nissāya sakkaṃ āmantetvā ambho luddhaka kasmā te
sunakho bhusatīti āha. So chātabhāvenāti. Tenahissa bhattaṃ
dāpessāmīti antojanassa ca attano ca pakkabhattaṃ sabbaṃ dāpesi.
Taṃ sabbaṃ sunakho ekakabalaṃ viya katvā puna saddamakāsi. Puna rājā
pucchitvā idānipi me sunakho chātoyevāti sutvā hatthiassādīnaṃ
pakkabhattaṃ sabbaṃ āharāpetvā dāpesi. Tasmiṃpi ekappahāreneva
niṭṭhāpite sakalanagarassa pakkabhattaṃ dāpesi. Taṃpi so tatheva
bhutvā puna saddamakāsi. Rājā na esa sunakho nissaṃsayaṃ yakkho
etassa āgamanakāraṇaṃ pucchissāmīti bhītatasito hutvā pucchanto
paṭhamaṃ gāthamāha
        kaṇho kaṇho ca ghoro ca   sukkadāḍho patāpavā
        bandho pañcahi rajjūhi       kiṃ vīra sunakho tavāti.
     Tattha kaṇho kaṇhoti bhayavasena daḷhīkammavasena vā
āmeṇḍitaṃ. Ghoroti passantānaṃ bhayajanako. Patāpavāti dāḍhehi
nikkhantena raṃsipatāpena patāpavā. Kiṃ vīrāti viriyavanta tavesa

---------------------------------------------------------------------------------------------
page126.
Evarūpo kakkhalo sunakho kiṃ karoti kiṃ mige gaṇhāti udāhu te
amitte kinte iminā visajjehi nanti adhippāyenevamāha.
     Taṃ sutvā sakko dutiyaṃ gāthamāha
        nāyaṃ migānaṃ atthāya       usinnara bhavissati
        manussānaṃ anayo hutvā     tadā kaṇho pamokkhatīti.
     Tassattho ayaṃ hi migamaṃsaṃ khādissāmīti idha nāgato tasmā
migānaṃ attho na bhavissati manussamaṃsaṃ pana khādituṃ āgato
tasmā tesaṃ anayo mahāvināsakārako hutvā yadā anena manussā
vināsaṃ pātitā bhavissanti tadā ayaṃ kaṇho pamokkhati mama
hatthato muñcissatīti.
     Atha naṃ rājā kiṃ pana te bho luddhaka sunakho sabbesaṃyeva
manussānaṃ maṃsaṃ khādissati udāhu tava amittānaññevāti pucchitvā
amittānaññeva me mahārājāti vutto puna ke pana idha tava
amittāti pucchitvā adhammābhiratā visamacārino mahārājāti vutte
kathehi tāva te amhākanti pucchi. Athassa kathento devarājā
dasa gāthā abhāsi
        pattahatthā samaṇakā        muṇḍā saṅghāṭipārutā
        naṅgalehi kasissanti        tadā kaṇho pamokkhati.
        Tapassiniyo pabbajitā       muṇḍā saṅghāṭipārutā
        yadā loke gamissanti      tadā kaṇho pamokkhati.

---------------------------------------------------------------------------------------------
page127.
        Dīghuttaroṭṭhā jaṭilā       paṅkadantā rajassirā
        iṇaṃ modāya gacchanti       tadā kaṇho pamokkhati.
        Adhicca vede sāvittiṃ      yaññaṃ tatrañca brāhmaṇā
        bhatikāya yajissanti         tadā kaṇho pamokkhati.
        Mātaraṃ pitaraṃ vāpi         jiṇṇake gatayobbane
        pahusantā na bharanti        tadā kaṇho pamokkhati.
        Mātaraṃ pitaraṃ vāpi         jiṇṇake gatayobbane
        bālā tumheti vakkhanti     tadā kaṇho pamokkhati.
        Ācariyabhariyaṃ sakhā-        bhariyaṃ mātulāniti
        yadā loke gamissanti      tadā kaṇho pamokkhati.
        Asicammaṃ gahetvāna        khaggaṃ paggayha brāhmaṇā
        panthaghātaṃ karissanti        tadā kaṇho pamokkhati.
        Sukkacchavī vedhaverā       thūlabāhū apātubhā
        mittabhedaṃ karissanti        tadā kaṇho pamokkhati.
        Māyāvino nekatikā       asappurisacintikā
        yadā loke bhavissanti      tadā kaṇho pamokkhatīti.
     Tattha samaṇakāti mayaṃ samaṇakamhāti paṭiññāmattakena
hiḷitavohārenevamāha. Kasissantīti te tadāpi kasantiyeva. Ayaṃ
pana ajānanto viya evamāha. Ayaṃ hissa adhippāyo ete evarūpā
dussīlā mama amittā yadā mama sunakhena ete māretvā maṃsaṃ khādituṃ
bhavissati tadā esa kaṇho ito pañcarajjubandhanā mokkhatīti

---------------------------------------------------------------------------------------------
page128.
Iminā upāyena sabbagāthāsu adhippāyayojanā veditabbā.
Pabbajitāti buddhasāsane pabbajitā. Gamissantīti agāramajjhe
pañcakāmaguṇe paribhuñjantiyo vicarissanti. Dīghuttaroṭṭhāti dāḍhikānaṃ
vaḍḍhitattā dīghauttaroṭṭhā. Paṅkadantāti paṅkena malena samannāgatā
dantā. Iṇaṃ modāyāti bhikkhācariyāya dhanaṃ saṃharitvā vaḍḍhiyā iṇaṃ
payojetvā taṃ moditvā tato laddhena jīvitaṃ kappentā yadā
gacchantīti attho. Sāvittinti sāvittiñca adhiyitvā. Yaññaṃ
tatrañcāti yaññavidhānakaṃ tatra yaññasuttaṃ adhiyitvāti attho.
Bhatikāyāti te rājarājamahāmatte upasaṅkamitvā tumhākaṃ yaññaṃ
yajissāma dhanaṃ no dethāti evaṃ bhatiatthāya yaññaṃ yajissanti.
Pahusantāti posituṃ samatthā samānā. Bālā tumheti bālā na
kiñci jānāthāti ādīni vakkhanti. Gamassantīti lokadhammaṃ sevanavasena
gamissanti. Panthaghātanti panthe ṭhatvā manusse māretvā tesaṃ
bhaṇḍagahaṇaṃ. Sukkacchavīti kasāvacuṇṇādighaṃsanena samuṭṭhāpitā
sukkacchavivaṇṇā. Vedhaverāti vidhavā matapatikā tāhi vidhavāhi veraṃ
carantīti vedhaverā. Thūlabāhūti pādaparimaddanādīhi samuddanādīhi
samuṭṭhāpitamaṃsatāya mahābāhū. Apātubhāti apākaṭabhāvā dhanuppādavirahitāti
attho. Mittabhedanti mittabhedanaṃ ayameva vā pāṭho. Idaṃ vuttaṃ
hoti yadā evarūpā itthīdhuttā imā amhe na jahissantīti sahiraññā
vidhavā upagantvā saṃvāsaṃ kappetvā tāsaṃ santakaṃ khāditvā
tāhi saddhiṃ mittabhedaṃ karissanti vissāsaṃ bhinditvā aññaṃ

---------------------------------------------------------------------------------------------
page129.
Sahiraññaṃ gamissanti tadā esa te core sabbeva khāditvā muccissatīti.
Asappurisacintikāti asappurisacintehi paradukkhacintanasīlā. Tadā
sabbepime ghātetvā khāditamaṃso kaṇho pamokkhatīti.
     Evañca pana vatvā ime mayhaṃ mahārāja amittāti tete
adhammakārake pakkhanditvā khāditukāmaṃ viya katvā dassesi. Tato
mahājanassa cittutrāsakāle sunakhaṃ rajjuyā ākaḍḍhitvā ṭhapitaṃ viya
katvā luddhakavesaṃ jahitvā attano ānubhāvena ākāse jajjalamāno
taruṇasuriyo viya ṭhatvā mahārāja ahaṃ sakko devarājā ayaṃ loko
vinassatīti āgato pamattā hi mahājanā adhamme vattetvā matamatā
sampati apāye pūrenti devaloko tuccho viya jāto ito
paṭṭhāya adhammikesu kattabbaṃ ahaṃ jānissāmi tvaṃ appamatto hohi
mahārājāti catūhi satārahagāthāhi dhammaṃ desetvā manusse dānasīlesu
patiṭṭhāpetvā osakkitasāsanaṃ aññaṃ vassasahassaṃ pavattanasamatthaṃ
katvā mātaliṃ ādāya sakaṭṭhānameva gato.
     Satthā imaṃ dhammadesanaṃ āharitvā evaṃ bhikkhave pubbepāhaṃ
lokassa atthameva carāmīti vatvā jātakaṃ samodhānesi tadā
mātali ānando ahosi sakko pana ahamevāti.
                   Mahākaṇhajātakaṃ chaṭṭhaṃ.
                   ----------------

---------------------------------------------------------------------------------------------
page130.
                     7 Kosiyajātakaṃ.
           Kosiyajātakaṃ sudhābhojanajātake āvībhavissatīti.
                    Kosiyajātakaṃ sattamaṃ.
                    ---------------
                   8 Meṇḍakapañhājātakaṃ.
           Meṇḍakapañhā ummaṅgajātake āvībhavissatīti.
                 Meṇḍakapañhājātakaṃ aṭṭhamaṃ.
                   -----------------
                    9 Mahāpadumajātakaṃ.
     Nādiṭṭhā parato dosanti idaṃ satthā jetavane viharanto
ciñcamāṇavikaṃ ārabbha kathesi.
     Paṭhamabodhiyamhi dasabalassa puthubhūtesu sāvakesu aparimāṇesu
devamanussesu ariyabhūmiṃ okkantesu patthatesu satthu guṇasamudayesu
mahālābhasakkāro udapādi. Titthiyā suriyuggamane khajjopanakasadisā
ahesuṃ hatalābhasakkārā. Te antaravithiyaṃ ṭhatvā kiṃ samaṇo
gotamov buddho mayaṃpi buddhā tasseva dinnaṃ mahapphalaṃ amhākampi
dinnaṃ mahapphalameva amhākampi detha karothāti evaṃ manusse
samādapetvāpi lābhasakkāre alabhitvā raho sannipatitvā kena

---------------------------------------------------------------------------------------------
page131.
Nukho upāyena samaṇassa gotamassa manussānaṃ antare avaṇṇaṃ
uppādetvā lābhasakkāraṃ nāseyyāmāti mantayiṃsu.
     Tadā hi sāvatthiyaṃ ciñcamāṇavikā nāmekā paribbājikā
uttamarūpadharā sobhaggappattā devaccharā viya. Tassā sarīrato
raṃsiyo niccharanti. Atheko kharamantī evamāha ciñcamāṇavikaṃ
paṭicca samaṇassa gotamassa avaṇṇaṃ uppādetvā lābhasakkāraṃ
nāseyyāmāti. Te attheso upāyoti sampaṭicchiṃsu. Atha
sā titthiyārāmaṃ āgantvā vanditvā aṭṭhāsi. Titthiyā tāya
saddhiṃ na kathesuṃ. Sā ko nukho me dosoti yāvatatiyaṃ vandāmi
ayyāti vatvā ayyā ko nukho me doso kiṃ mayā saddhiṃ
na kathethāti āha. Bhagini samaṇaṃ gotamaṃ amhe viheṭhentaṃ
hatalābhasakkāre katvā vicarantaṃ na jānāsīti. Na jānāmi ayyā
kiṃ panettha mayā kattabbanti. Sace tvaṃ bhagini amhākaṃ sukhamicchasi
attānaṃ paṭicca samaṇassa gotamassa avaṇṇaṃ uppādetvā lābhasakkāraṃ
nāsehīti. Sā sādhu ayyā mayhameveso bhāro mā cintayitthāti
vatvā pakkamitvā itthimāyāsu kusalatāya tato paṭṭhāya sāvatthivāsīnaṃ
dhammakathaṃ sutvā jetavanā nikkhamanasamaye indagopakavaṇṇaṃ paṭaṃ
pārupitvā gandhamālādihatthā jetavanābhimukhī gacchantī imāya
velāya kuhiṃ gacchasīti vutte kiṃ tumhākaṃ mama gamanaṭṭhānenāti
vatvā jetavanasamīpe titthiyārāme pavisitvā pātova bhagavantaṃ
vandissāmāti nagarā nikkhamante upāsakajane jetavane vuṭṭhā viya

---------------------------------------------------------------------------------------------
page132.
Hutvā nagaraṃ pavisantī kuhiṃ vuṭṭhāsīti vutte kiṃ tumhākaṃ mama
vuṭṭhānenāti vatvā ekamāsadvimāsaccayena pucchiyamānā jetavane
samaṇena gotamena saddhiṃ ekagandhakuṭiyā vuṭṭhamhīti puthujjanānaṃ saccaṃ
nukho etaṃ noti kaṅkhaṃ uppādetvā temāsacatumāsaccayena
pilotikāhi udaraṃ veṭhetvā gabbhinivaṇṇaṃ dassetvā upari rattapaṭaṃ
pārupitvā samaṇaṃ gotamaṃ paṭicca gabbho laddhoti andhabālaṃ
gāhāpetvā aṭṭhanavamāsaccayena udare dārumaṇḍalikaṃ bandhitvā
upari paṭaṃ pārupitvā hatthapādapiṭṭhiyo gohanukena koṭāpetvā
ussadaṃ dassetvā kilantindriyā hutvā sāyaṇhasamaye tathāgate
alaṅkatadhammāsane nisīditvā dhammaṃ desente dhammasabhaṃ gantavā
tathāgatassa purato ṭhatvā mahāsamaṇa mahājanassa tvaṃ dhammaṃ
desesi madhuro te saddo suphusitaṃ dantāvaraṇaṃ ahaṃ pana
taṃ paṭicca gabbhaṃ labhitvā paripuṇṇagabbhā jātā neva me pasūtigharaṃ
jānāsi na sappitelādīni sayaṃ akaronto attano upaṭṭhākānaṃpi
aññataraṃ kosalarājānaṃ vā anāthapiṇḍikaṃ vā visākhaṃ vā
mahāupāsikaṃ imissā ciñcamāṇavikāya kattabbayuttakaṃ karohīti
na vadesi abhiramituṃyeva jānāsi gabbhaparihāraṃ na jānāsīti
gūthapiṇḍaṃ gahetvā candamaṇḍalaṃ dūsetuṃ vāyamantī viya parisamajjheyeva
tathāgataṃ akkosi. Tathāgato taṃ sutvā dhammakathaṃ ṭhapetvā sīho
viya abhinadanto bhagini tayā kathitassa tathabhāvaṃ vā vitathabhāvaṃ
vā ahameva ca tvañca jānāmāti. Āma samaṇa tayā ca

---------------------------------------------------------------------------------------------
page133.
Mayā ca ñātabhāvenetaṃ jātanti.
     Tasmiṃ khaṇe sakkassa bhavanaṃ uṇhākāraṃ dassesi. Sakko
āvajjamāno ciñcamāṇavikā tathāgataṃ abhūtena akkosatīti ñatvā
idaṃ vatthuṃ sodhessāmīti catūhi devaputtehi saddhiṃ āgami. Devaputtā
mūsikapotakā hutvā dārumaṇḍalikassa bandharajjuke ekappahārena
chindiṃsu. Pārupanapaṭaṃ vāto ukkhipi. Dārumaṇḍalaṃ patamānaṃ tassā
pādapiṭṭhiyaṃ pati. Ubho aggapādā chindiṃsu. Manussāpi kālakaṇṇi
sammāsambuddhaṃ akkosasīti sīse khelaṃ pātetvā leḍḍudaṇḍādihatthā
jetavanā nīhariṃsu. Athassā tathāgatassa cakkhupathaṃ atikkantakāle
mahāpaṭhavī bhijjitvā vivaramadāsi. Avīcito aggijālā uṭṭhahi.
Sā kuladattiyaṃ kambalaṃ pārupamānā viya gantvā avīcimhi nibbatti.
Aññatitthiyānaṃ lābhasakkāro parihāyi. Dasabalassa bhiyyoso
mattāya vaḍḍhi. Punadivase dhammasabhāyaṃ kathaṃ samuṭṭhāpesuṃ āvuso
ciṇcamāṇavikā evaṃ uḷāraṃ aggadakkhiṇeyyaṃ sammāsambuddhaṃ abhūtena
akkositvā mahāvināsaṃ pattāti. Satthā āgantvā kāya nuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave idāneva pubbepi esā maṃ abhūtena akkositvā
vināsaṃ pattāyevāti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
tassa aggamahesiyā kucchismiṃ nibbatti. Phullapadumasarikkhamukhattā
panassa padumakumārotveva nāmaṃ kariṃsu. So vayappatto sabbasippāni

---------------------------------------------------------------------------------------------
page134.
Uggaṇhitvā āgami. Athassa mātā kālamakāsi. Rājā aññaṃ
aggamahesiṃ katvā puttassa uparajjaṃ adāsi. Aparabhāge rājā
paccantaṃ kupitaṃ vūpasametuṃ gacchanto aggamahesiṃ bhadde idheva vasa
ahaṃ paccantaṃ vūpasametuṃ gacchāmīti vatvā nāhaṃ idheva vasissāmi
ahaṃpi gamissāmīti vutte yuddhabhūmiyaṃ ādīnavaṃ pakāsetvā yāva
mamāgamanā anukkaṇṭhamanā vasa ahaṃ padumakumāraṃ yathā tava
kattabbakiccesu appamatto hoti evaṃ āṇāpetvā gamissāmīti
vatvā tathā katvā gantvā paccāmitte palāpetvā janapadaṃ
santappetvā paccāgantvā bahinagare khandhāvāraṃ nivāsesi.
Bodhisattopi pitu āgatabhāvaṃ ñatvā nagaraṃ alaṅkārāpetvā rājagehaṃ
paṭijaggāpento ekakova tassā santikaṃ agamāsi. Sā tassa
rūpasampattiṃ disvā paṭibaddhacittā ahosi. Bodhisatto taṃ vanditvā
amma amhākaṃ kiṃ kattabbanti pucchi. Atha maṃ ammāti mā vadesīti
uṭṭhāya hatthe gahetvā sayanaṃ abhirūhāti āha. Kiṃkāraṇāti.
Yāva rājā na āgacchati tāva ubhopi kilesaratiyā ramissāmāti
āha. Amma tvaṃ mama mātā ca sassāmikā ca mayā sapariggaho
mātugāmo nāma kilesavasena indriyāni bhinditvā na olokitapubbo
kathaṃ tayā saddhiṃ evarūpaṃ kiliṭṭhakammaṃ karissāmīti. Sā dve
tayo vāre kathetvā tasmiṃ anicchamāne mama vacanaṃ na karosīti
āha. Amma na karomīti. Tenahi evaṃ rañño kathetvā sīsaṃ
te chindāpessāmīti. Mahāsatto tava ruciyā karohīti taṃ

---------------------------------------------------------------------------------------------
page135.
Lajjāpetvā pakkāmi. Sā bhītatasitā cintesi sacāyaṃ paṭhamataraṃ
pitu ārocessati jīvitaṃ me natthi ahameva puretaraṃ kathessāmīti
bhattaṃ abhuñjitvā kiliṭṭhavatthaṃ nivāsetvā sarīre nakharājiyo dassetvā
kuhiṃ devīti raññā pucchitakāle gilānāti katheyyāthāti paricārikānaṃ
saññaṃ datvā gilānālayaṃ katvā nipajji. Rājāpi nagaraṃ padakkhiṇaṃ
katvā nivesanaṃ āruyha taṃ apassanto kuhiṃ devīti pucchitvā
gilānāti sutvā sirigabbhaṃ pavisitvā kiṃ te devi aphāsukanti
pucchi. Sā tassa vacanaṃ asuṇantī viya hutvā dve tayo vāre
pucchitāpi tuṇhī ahosi. Devi kiṃ maṃ na kathesīti. Sassāmikaitthiyo
nāma mādisā na hontīti vatvā kenaci viheṭhitāsi sīghaṃ me kathehi
sīsamassa chindissāmīti vutte kaṃ tvaṃ mahārāja nagare ṭhapetvā
gatosīti. Puttaṃ padumakumāranti. So mayhaṃ vasanaṭṭhānaṃ āgantvā
tāta mā evaṃ karohi ahaṃ tava mātāti vuccamānopi ṭhapetvā
maṃ añño rājā nāma natthi ahaṃ taṃ gehe karitvā kilesaratiyā
ramissāmīti maṃ kesesu gahetvā aparāparaṃ luñcitvā attano vacanaṃ
akarontaṃ vadhitvā koṭetvā gatoti āha. Rājā anupaparikkhitvāva
āsīviso viya kuddho purise āṇāpesi gacchatha padumakumāraṃ bandhitvā
ānethāti. Te nagaraṃ avattharantā viya gehaṃ gantvā taṃ bandhitvā
paharitvā pacchābāhuṃ daḷhabandhanaṃ bandhitvā rattakaṇṇaveramālaṃ
gīvāyaṃ paṭimuñcitvā vajjhabhāvaṃ katvā paharantā ānayiṃsu.
So deviyā idaṃ kammanti ñatvā bho purisā nāhaṃ rañño

---------------------------------------------------------------------------------------------
page136.
Dosakārako niraparādhovāhamasmīti vilapanto āgacchati. Sakalanagaraṃ
saṃkhubhitvā rājā kira mātugāmassa vacanaṃ gahetvā mahāpadumakumāraṃ
ghātāpetīti sannipatitvā kumārassa pādamūle nipatitvāva na te
idaṃ sāmi anucchavikanti mahāsaddena paridevi. Atha naṃ netvā
te rājapurisā rañño dassesuṃ. Rājā disvāva cittaṃ niggaṇhituṃ
asakkonto ayaṃ arājāva rājalīlaṃ karoti mama putto hutvā
aggamahesiyā aparajjhati gacchatha naṃ corapapāte pātetvā vināsaṃ
pāpethāti āha. Mahāsatto na mayhaṃ tāta evarūpo aparādho
atthi mātugāmassa kathaṃ gahetvā mā maṃ nāsehīti pitaraṃ yāci.
So tassa kathaṃ na gaṇhi. Tato soḷasasahassā antepurikā tāta
mahāpadumakumāra te attano ananucchavikaṃ idaṃ laddhanti mahāviravaṃ
viraviṃsu. Sabbe khattiyamahāsālādayopi amaccaparijanāpi deva
kumāro sīlācāraguṇasampanno vaṃsānurakkhito rajjadāyādo mā naṃ
mātugāmassa vacanaṃ gahetvā anupaparikkhitvā vināsehi raññā nāma
nisammakārinā bhavitabbanti vatvā satta gāthā abhāsiṃsu
        nādiṭṭhā parato dosaṃ      aṇuṃthūlāni sabbaso
        issaro paṇaye daṇḍaṃ       sāmaṃ appaṭivekkhiya.
        Yo ca appaṭivekkhitvā     daṇḍaṃ kubbati khattiyo
        sakaṇṭakaṃva gilati           jaccandhova samakkhikaṃ.
        Adaṇḍiyaṃ daṇḍiyati          daṇḍiyañca adaṇḍiyaṃ
        andhova visamaṃ maggaṃ        na jānāti samāsamaṃ.

---------------------------------------------------------------------------------------------
page137.
        Yo ca etāni ṭhānāni     aṇuṃthūlāni sabbaso
        sudiṭṭhamanusāseyya         save voharitumarahati.
        Nekantamudunā sakkā       ekantatikkhaṇena vā
        attaṃ mahante ṭhapetuṃ       tasmā ubhayamācare.
        Paribhūto mudu hoti         atitikkhova veravā
        etañca ubhayaṃ ñatvā       anumajjhaṃ samācare.
        Bahumpi ratto bhāseyya     duṭṭhopi bahu bhāsati
        na itthikāraṇā rāja       puttaṃ  ghātetumarahasīti.
     Tattha nādiṭṭhāti adisvā. Paratoti parassa. Sabbasoti sabbāni.
Aṇuṃthūlānīti khuddakamahantāni vajjāni. Sāmaṃ appaṭivekkhiyāti paravacanaṃ
pahāya attano paccakkhaṃ akatvā paṭhavissaro rājā daṇḍaṃ na paṇaye na
paṭṭhapeyya mahāsammatarājakālasmiṃ hi satato uttaridaṇḍo nāma
natthi tāḷanagarahanapabbājanato uddhaṃ hatthapādacchedanaghātanannāma natthi
pacchā kakkhalarājūnaṃ kāle etaṃ uppannaṃ taṃ sandhāya te amaccā
ekanteneva parassa dosaṃ sāmaṃ adisvā kātuṃ na yuttanti kathentā
evamāhaṃsu. Yo ca appaṭivekkhitvāti mahārāja evaṃ paṭivekkhitvā
dosānucchavike daṇḍe paṇetabbe yo rājā agatigamane ṭhito taṃ
dosaṃ appaṭivekkhitvā hatthacchedādidaṇḍaṃ karoti so attano dukkhakāraṇaṃ
karonto sakaṇṭakaṃ bhojanaṃ gilati nāma jaccandho viya samakkhikaṃ bhuñjati
nāma. Adaṇḍiyanti yo adaṇḍiyaṃ adaṇḍapaṇetabbaṃ daṇḍetvā daṇḍiyañca

---------------------------------------------------------------------------------------------
page138.
Daṇḍapaṇetabbaṃ adaṇḍetvā attano rucimeva karoti so andhova visamaṃ
maggaṃ paṭipannopi na jānāti samāsamaṃ gato pāsāṇādīsu pakkhalanto
andho viya catūsu apāyesu mahānirayesu mahādukkhaṃ pāpuṇātīti
attho. Etāni ṭhānānīti etāni daṇḍiyādaṇḍiyakāraṇāniceva
daṇḍiyakāraṇesupi aṇuṃthūlāni ca sabbāni sudiṭṭhaṃ disvā anusāseyya
save rājā voharituṃ rajjaṃ anusāsituṃ arahatīti attho. Attaṃ mahante
ṭhapetunti evarūpe anuppanne bhoge uppādetvā uppanne
thāvare katvā attānaṃ mahante uḷāre issariye ṭhapetuṃ na
sakkotīti attho. Mudūti mudurājā raṭṭhavāsikānaṃ paribhūto hoti
avaññāto so rajjaṃ niccoraṃ kātuṃ na sakkoti. Veravāti
atitikkhassa pana sabbepi raṭṭhavāsikā verino hontīti so veravā
nāma hoti. Anumajjhanti anubhūtaṃ mudutikhiṇabhāvānaṃ majjhaṃ samācare
amudu atikkho hutvā rajjaṃ kāretīti attho. Na itthikāraṇāti
pāpakaṃ lāmakaṃ mātugāmaṃ nissāya vaṃsānurakkhitaṃ chattadāyādaṃ puttaṃ
ghātetuṃ nārahasi mahārājāti.
     Evaṃ nānākāraṇehi kathentāpi amaccā attano kathaṃ gāhāpetuṃ
nāsakkhiṃsu. Bodhisattopi yācanto attano kathaṃ gāhāpetuṃ
nāsakkhi. Andhabālo pana so rājā gacchatha naṃ corapapāte
khipathāti āṇāpento aṭṭhamaṃ gāthamāha
        sabbova loko ekato     itthī ca ayamekikā
        tenāhaṃ paṭipajjissaṃ        gacchatha pakkhipetha nanti.

---------------------------------------------------------------------------------------------
page139.
     Tattha tenāhanti yena kāraṇena sabbo loko ekato kumārassa
pakkho hutvā ṭhito ayañca itthī ekikāva tena kāraṇenāhaṃ imissā
vacanaṃ paṭipajjissaṃ gacchatha naṃ pabbataṃ āropetvā papāte khipathāti.
     Evaṃ vutte soḷasasahassāsu rājitthīsu ekāpi sakabhāvena
saṇṭhāretuṃ nāsakkhi. Sakalanagaravāsino bāhā paggayha kanditvā
kese vikiriyamānā vilapiṃsu. Rājā ime imassa papātakhipanaṃ
paṭibāheyyunti saparivāro gantvā mahājanassa paridevantasseva naṃ
uddhapādaṃ adhosiraṃ gāhāpetvā papāte khipāpesi. Athassa
mettābhāvanānubhāvena pabbate adhivatthā devatā mā bhāyi
mahāpadumāti taṃ samassāsetvā ubhohi hatthehi gahetvā hadaye
ṭhapetvā dibbasamphassaṃ pharāpetvā otaritvā pabbatapādapatiṭṭhita-
nāgabhavane nāgarājassa phaṇagabbhe ṭhapesi. Nāgarājā bodhisattaṃ
nāgabhavanaṃ netvā attano yasaṃ majjhe bhinditvā adāsi. So
tattha ekasaṃvaccharaṃ vasitvā manussapathaṃ gamissāmīti vatvā kataraṃ
ṭhānanti vutte himavantaṃ gantvā pabbajissāmīti āha. Nāgarājā
sādhūti taṃ gahetvā manussapathe patiṭṭhapetvā pabbajitaparikkhāre
datvā sakaṭṭhānameva gato. Sopi himavantaṃ pavisitvā isipabbajjaṃ
pabbajitvā jhānābhiññā nibbattetvā vanamūlaphalāhāro tattha
paṭivasati. Atheko bārāṇasivāsī vanacarako taṃ ṭhānaṃ patto
mahāsattaṃ sañjānitvā nanu tvaṃ deva mahāpadumakumāroti vatvā
āma sammāti vutte taṃ vanditvā katipāhaṃ tattha vasitvā

---------------------------------------------------------------------------------------------
page140.
Bārāṇasiṃ gantvā rañño ārocesi deva putto te himavantaṃppadese
isipabbajjaṃ pabbajitvā paṇṇasālāyaṃ vasati ahaṃ tassa santike vasitvā
āgatoti. Supaccakkhato te diṭṭhoti. Āma devāti. Rājā
mahābalakāyaparivuto tattha gantvā vanapariyante khandhāvāraṃ bandhitvā
amaccaparivuto paṇṇasālaṃ gantvā kāñcanarūpakaṃ viya pajjalantaṃ siriyā
paṇṇasāladvāre nisinnaṃ mahāsattaṃ disvā vanditvā ekamantaṃ nisīdi.
Amaccā vanditvā paṭisanthāraṃ katvā nisīdiṃsu. Bodhisatto rājānaṃ
phalena paṭipucchitvā paṭisanthāraṃ akāsi. Atha naṃ rājā tāta mayā
tvaṃ gambhīre papāte khipāpito kathaṃ sajīvitosīti pucchanto navamaṃ gāthamāha
        anekatāle narake        gambhīre ca suduttare
        pātito giriduggasmiṃ        kena tvaṃ tattha nāmarīti.
     Tattha anekatāleti anekatālappamāṇe. Nāmarīti na amari.
     (kumāro āha)
        nāgo nāgabalo tattha      thāmavā girisānujo
        paccuggahi maṃ bhogehi       tenāhaṃ tattha nāmarinti.
        Ehi taṃ paṭinessāmi       rājaputta sakaṃ gharaṃ
        rajjaṃ kārehi bhaddante     kiṃ araññe karissasīti.
        Yathā gilitvā balisaṃ        uddhareyya salohitaṃ
        uddharitvā sukhī assa       evaṃ passāmi attānanti.

---------------------------------------------------------------------------------------------
page141.
     (taṃ sutvā rājā āha)
        kiṃ nu tvaṃ balisaṃ brūsi       kiṃ tvaṃ brūsi salohitaṃ
        kiṃ nu tvaṃ ubbhataṃ brūsi      taṃ me akkhāhi pucchitoti.
     (tāpaso āha)
        kāmāhaṃ balisaṃ brūmi        hatthiassaṃ salohitaṃ
        cattāhaṃ ubbhataṃ brūmi       evaṃ jānāhi khattiyāti.
     Imāsu pañcasu ekantarikā tisso gāthā bodhisattassa dve
rañño.
     Tattha paccuggahīti pabbatapatanakāle devatāya paṭiggahitvā
dibbasamphassena samassāsetvā upanītaṃ maṃ paṭiggaṇhi gahetvā ca
pana maṃ nāgabhavanaṃ netvā mahantaṃ yasaṃ datvā manussapathaṃ nehīti
vutte maṃ manussapathaṃ ānesi svāhaṃ idhāgantvā pabbajito
iti tena devatāya ca nāgarājassa ca ānubhāvena ahaṃ tattha na
marinti sabbaṃ ārocesi. Ehīti rājā tassa vacanaṃ sutvā
somanassappatto hutvā tāta ahaṃ bālabhāvena itthiyā vacanaṃ
gahetvā evaṃ sīlācāraguṇasampanne tayi aparajjhiṃ khamāhi meti
pādesu nipatitvā uṭṭhehi mahārāja khamāmi te dosaṃ ito paraṃ
puna mā evaṃ anisammakārī bhaveyyāsīti vutte tāta tvaṃ attano
kulasantakaṃ setacchattaṃ ussāpetvā rajjaṃ anusāsanto mayhaṃ khamasi
nāmāti evamāha. Uddharitvāti hadayavakkādīni asampattameva taṃ
uddharitvā sukhī assa. Attānanti attānaṃ mahārāja evaṃ ahaṃ

---------------------------------------------------------------------------------------------
page142.
Hi puna sotthibhāvappattaṃ gilitabalisaṃ purisamiva attānaṃ passāmīti .
Kiṃnu tvanti idaṃ rājā tamatthaṃ vitthārato sotuṃ pucchati. Kāmāhanti
pañcakāmaguṇe ahaṃ hatthiassaṃ salohitanti brūmi. Cattāhanti
cattaṃ ahaṃ yadā taṃ sabbaṃpi cattaṃ hoti pariccattaṃdāni ahaṃ
ubbhatanti brūmi.
     Iti kho mahārāja mayhaṃ rajjena kiccaṃ natthi tvaṃ pana
dasarājadhamme akopetvā agatigamanaṃ pahāya dhammena rajjaṃ kārehīti
mahāsatto pitu ovādaṃ adāsi. So roditvā kanditvā nagaraṃ
gacchanto antarāmagge amacce pucchi ahaṃ kiṃ nissāya evarūpena
ācāraguṇasampannena puttena viyogaṃ pattoti. Aggamahesiṃ devāti.
Rājā taṃ uddhapādaṃ gāhāpetvā corappāte khipāpetvā dhammena
rajjaṃ kāresi.
     Satthā imaṃ dhammadesanaṃ āharitvā evaṃ bhikkhave pubbepesā
maṃ akkositvā vināsaṃ pattāti vatvā
        ciñcamāṇavikā mātā       devadatto ca me pitā
        ānando paṇḍito nāgo    sārīputto ca devatā
        ahaṃ tadā rājaputto       evaṃ dhāretha jātakanti
osānagāthāya jātakaṃ samodhānesi.
                   Mahāpadumajātakaṃ navamaṃ.
                    ---------------

---------------------------------------------------------------------------------------------
page143.
                   10 Mittāmittajātakaṃ.
     Kāni kammāni kubbānanti idaṃ satthā jetavane viharanto
kosalarañño atthacarakaṃ amaccaṃ ārabbha kathesi.
     So kira rañño bahupakāro ahosi. Athassa rājā atirekasammānaṃ
kāresi. Avasesā taṃ asahamānā deva asuko amacco tumhākaṃ
anatthakārakoti paribhindiṃsu. Rājā taṃ pariggaṇhanto kiñci dosaṃ
adisvā ahaṃ imassa kiñci dosaṃ na passāmi kathaṃ nukho sakkā
mayā imassa mittabhāvaṃ vā amittabhāvaṃ vā jānitunti cintetvā
imaṃ pañhaṃ ṭhapetvā tathāgataṃ añño jānituṃ na sakkhissati gantvā
pucchissāmīti. So bhuttapātarāso satthāraṃ upasaṅkamitvā bhante
kathaṃ nukho sakkā purisena attano mittaṃ vā amittaṃ vā jānitunti
pucchi. Atha naṃ satthā pubbepi mahārāja paṇḍitā imaṃ pañhaṃ
cintetvā paṇḍite pucchitvā tehi kathitavasena ñatvā amitte
vajjetvā mitte seviṃsūti vatvā tena yācito atītaṃ āhari
     atīte bārāṇasiyaṃ brahmadatte rajjaṃ kārente bodhisatto tassa
atthadhammānusāsako amacco ahosi. Tadā bārāṇasiyaṃ rañño
ekaṃ atthacarakaṃ amaccaṃ sesā paribhindiṃsu. Rājā tassa dosaṃ
apassanto kathaṃ nukho sakkā amittaṃ vā mittaṃ vā ñātunti
mahāsattaṃ pucchanto paṭhamaṃ gāthamāha

---------------------------------------------------------------------------------------------
page144.
        Kāni kammāni kubbānaṃ      kathaṃ viññū parakkame
        amittaṃ jāneyya medhāvī    disvā sutvā ca paṇḍitoti
     tassattho kāni kammāni karontaṃ medhāvī paṇḍito puriso
cakkhunā disvā sotena taṃ sutvā ayaṃ mayhaṃ amittoti jāneyya
tassa jānanatthāya kathaṃ viññū parakkameyyāti.
     Athassa amittalakkhaṇaṃ kathento āha
        na naṃ umhayate disvā      na ca naṃ paṭinandati
        cakkhūni cassa na dadā       paṭilomañca vattati
        amitte tassa bhajati        mitte tassa na sevati
        vaṇṇakāme nivāreti       akkosante pasaṃsati
        guyhañca tassa nakkhāti      tassa guyhaṃ na guyhati
        kammantassa na vaṇṇeti      paññassa nappasaṃsati
        abhave nandati tassa        bhave tassa na nandati
        acchariyaṃ bhojanaṃ laddhā      tassa nuppajjate sati
        tato naṃ nānukampati        aho sopi labheyyito
        iccete soḷasākārā     amittasmiṃ patiṭṭhitā
        yehi amittaṃ jāneyya      disvā sutvā ca paṇḍitoti.
Mahāsatto imā pañca gāthā vatvā puna
        kāni kammāni kubbānaṃ      kathaṃ viññū parakkame
        mittaṃ jāneyya medhāvī     disvā sutvā ca paṇḍitoti
imāya gāthāya mittalakkhaṇaṃ puṭṭho sesagāthā abhāsi

---------------------------------------------------------------------------------------------
page145.
        Pavutthañcassa sarati         āgataṃ abhinandati
        tato kelāyiko hoti      vācāya paṭinandati.
        Mitte tasseva bhajati       amitte tassa na sevati
        akkosante nivāreti      vaṇṇakāme pasaṃsati.
        Guyhañca tassa vakkhāti      tassa guyhañca guyhati
        kammañca tassa vaṇṇeti      paññamassa pasaṃsati.
        Bhave ca nandati tassa       abhave tassa na nandati
        acchariyaṃ bhojanaṃ laddhā      tassa uppajjate sati.
        Tato naṃ anukampati         aho sopi labheyyito
        iccete soḷasākārā     mittasmiṃ supatiṭṭhitā.
        Yehi mittañca jāneyya     disvā sutvā ca paṇḍitoti.
     Tattha na naṃ umhayateti taṃ mittapaṭirūpakaṃ disvā sitaṃ na karoti
pahaṭṭhākāraṃ na dasseti. Na ca naṃ paṭinandatīti tassa kathaṃ paṭigaṇhanto
na paṭinandati na tusati. Cakkhūni cassa na dadāti olokentaṃ na
oloketi. Paṭilomañcāti tassa kathaṃ paṭippharati paṭisattu hoti.
Vaṇṇakāmeti tassa vaṇṇaṃ bhaṇante. Nakkhātīti attano guyhaṃ
tassa nācikkhati. Kammantassāti tena katakammaṃ vaṇṇayati.
Paññassāti tassa paññaṃ na pasaṃsati ñāṇasampannaṃ na pasaṃsati.
Abhaveti avuḍḍhiyā. Tassa nuppajjateti mittapaṭirūpakassa
mama mittassāpi ito dassāmīti sati na uppajjati.

---------------------------------------------------------------------------------------------
page146.
Nānukampatīti muducittena na cinteti. Labheyyitoti labheyya ito.
Ākārāti kāraṇāni. Pavutthanti videsagataṃ. Kelāyikoti kelāyati
mamāyati paṭṭheti piheti icchatīti attho. Vācāyāti madhuravacanena
taṃ samudācaranto nandati. Sesaṃ vuttapaṭipakkhanayeneva veditabbaṃ.
     Rājā mahāsattassa kathāya attamano hutvā tassa mahantaṃ
yasaṃ adāsi.
     Satthā imaṃ dhammadesanaṃ āharitvā evaṃ mahārāja pubbepesa
pañho samuṭṭhāti paṇḍitāva naṃ kathayiṃsu imehi dvattiṃsāya ākārehi
amitto ca mitto ca jānitabboti vatvā jātakaṃ samodhānesi
tadā rājā ānando ahosi paṇḍito pana ahamevāti.
                   Mittāmittajātakaṃ dasamaṃ.
                          Iti
               jātakaṭṭhakathāya dasajātakapaṭimaṇḍitassa
              dvādasanipātassatthavaṇṇanā niṭṭhitā.
                     ------------

---------------------------------------------------------------------------------------------
page147.
                     Terasanipātavaṇṇanā
                     ------------
                      1 ambajātakaṃ.
     Āhāsi me ambaphalāni pubbeti idaṃ satthā jetavane viharanto
devadattaṃ ārabbha kathesi.
     Devadatto hi ahaṃ buddho bhavissāmi mayhaṃ samaṇo gotamo neva
ācariyo na upajjhāyoti ācariyaṃ paccakkhāya jhānā parihīno saṅghaṃ
bhinditvā anupubbena sāvatthiṃ āgacchanto bahijetavane paṭhaviyā vivare
dinne avīciṃ pāvisi. Tadā dhammasabhāyaṃ bhikkhū kathaṃ samuṭṭhāpesuṃ āvuso
devadatto ācariyaṃ paccakkhāya mahāvināsaṃ patto avīcimahāniraye
nibbattoti. Satthā āgantvā kāya nuttha bhikkhave etarahi kathāya
sannisinnāti pucchitvā imāya nāmāti vutte na bhikkhave idāneva
pubbepi devadatto ācariyaṃ paccakkhāya mahāvināsaṃ patto yevāti
vatvā atītaṃ āhari
     atīte bārāṇasiyaṃ brahmadatte rajjaṃ kārente tassa purohitakulaṃ
ahivātakarogena vinassi. Eko putto bhittiṃ bhinditvā palāyito.
So takkasilaṃ gantvā disāpāmokkhassa ācariyassa santike tayo
vede ca avasesasippāni ca uggaṇhitvā ācariyaṃ vanditvā nikkhamanto

---------------------------------------------------------------------------------------------
page148.
Desacārittaṃ jānissāmīti caranto ekaṃ paccantanagaraṃ pāpuṇi.
Taṃ nissāya mahācaṇḍālagāmako ahosi. Tadā bodhisatto tasmiṃ
gāme paṭivasati paṇḍito byatto akāle phalaṃ gaṇhāpanamantaṃ
jānāti. So pāto vuṭṭhāya kājaṃ ādāya tato gāmā
nikkhamitvā araññe ekaṃ ambarukkhaṃ upagantvā sattapadamatthake
ṭhito taṃ mantaṃ parivattetvā ambarukkhaṃ ekena udakapasatena pahari.
Rukkhato taṃ khaṇaññeva purāṇapaṇṇāni patanti navāni uṭṭhahanti
pupphāni pupphitvā patanti ambaphalāni uṭṭhāya muhutteneva pacitvā
madhurāni ojavantāni dibbambasadisāni hutvā rukkhato patanti.
Mahāsatto tāni uccinitvā yāvadatthaṃ khāditvā kājaṃ pūretvā
gehaṃ gantvā tāni vikīṇitvā puttadāraṃ posesi. So brāhmaṇakumāro
mahāsattaṃ akāle ambapakkāni āharitvā vikīṇantaṃ disvā nissaṃsayena
tehi mantabalena uppannehi bhavitabbaṃ imaṃ purisaṃ nissāya imaṃ
anagghamantaṃ labhissāmīti cintetvā mahāsattassa ambāni
āharaṇaniyāmaṃ pariggaṇhanto tathato ñatvā tasmiṃ araññato
anāgateyeva tassa gehaṃ gantvā ajānanto viya hutvā tassa bhariyaṃ
kuhiṃ ācariyoti pucchitvā araññaṃ gatoti vutte taṃ āgamayamāno
ṭhatvā āgacchantaṃ disvā paccuggantvā hatthato kājaṃ gahetvā
āharitvā  gehe ṭhapesi. Mahāsatto taṃ olokento bhariyaṃ
āha bhadde ayaṃ māṇavo mantatthāya āgato na panassa hatthe
manto ṭhassati asappuriso esoti. Māṇavopi ahaṃ imaṃ mantaṃ

---------------------------------------------------------------------------------------------
page149.
Ācariyassa upakārako hutvā labhissāmīti cintetvā tato paṭṭhāya
tassa gehe sabbakiccāni karoti dārūni āharati vihiṃ koṭeti
bhattaṃ pacati mukhadhovanādīni deti pāde dhovati. Ekadivasaṃ
mahāsattena tāta māṇava mañcapādānaṃ upadhānaṃ dehīti vutte
aññaṃ apassitvā sabbarattiṃ ūrumhi ṭhapetvā nisīdi. Aparabhāge
mahāsattassa bhariyā puttaṃ vijāyi. Tassā pasūtikāle parikammaṃ
sabbamakāsi. Sā ekadivasaṃ mahāsattaṃ āha sāmi ayaṃ māṇavo
jātisampanno hutvāpi mantatthāya amhākaṃ veyyāvaccaṃ karoti
etassa hatthe manto tiṭṭhatu vā mā vā dethassa mantanti.
So sādhūti sampaṭicchitvā tassa mantaṃ datvā evamāha tāta
anaggho manto tava imaṃ nissāya mahālābhasakkāro bhavissati
raññā vā rājamahāmattena vā ko te ācariyoti puṭṭhakāle
mā maṃ niggahi sace hi mayhaṃ ācariyo caṇḍālo tassa
me santikā manto gahitoti lajjanto brāhmaṇamahāsālo me
ācariyoti kathessasi imassa mantassa phalaṃ na bhavissatīti. So
kiṃkāraṇā niggahissāmi kenaci puṭṭhakāle tumheyeva kathessāmīti
vatvā taṃ vanditvā caṇḍālagāmato nikkhamitvā mantaṃ vimaṃsitvā
anupubbena bārāṇasiṃ patvā ambāni vikīṇitvā bahudhanaṃ labhi.
Athekadivasaṃ uyyānapālo tassa hatthato ambaṃ kīṇitvā rañño
adāsi. Rājā taṃ paribhuñjitvā aho atimadhuro kuto tayā
evarūpaṃ ambaṃ laddhanti pucchi. Deva eko māṇavo akālaambaphalāni

---------------------------------------------------------------------------------------------
page150.
Ānetvā vikīṇati tato me gahitanti. Ito paṭṭhāya idha
ambāni āharatūti naṃ vadehīti. Sopi tathā akāsi. Māṇavopi
tato paṭṭhāya ambāni rājakulaṃ harati. Raññā maṃ upaṭṭhahāti
vutte rājānaṃ upaṭṭhahanto bahudhanaṃ labhitvā anukkamena vissāsiko
jāto. Atha naṃ ekadivasaṃ rājā pucchi māṇava kuto akāle
evarūpāni vaṇṇagandharasasampannāni ambāni āharasi kinte nāgo
vā supaṇṇo vā devo vā koci deti udāhu mantabalaṃ etanti.
Na me mahārāja koci deti anaggho pana me manto atthi
tassetaṃ balanti. Tenahi mayampi te ekadivasaṃ mantabalaṃ daṭṭhukāmāti.
Sādhu deva dassessāmīti. Rājā punadivase tena saddhiṃ uyyānaṃ
gantvā dassehīti  āha. So sādhūti ambarukkhaṃ upagantvā
sattapadamatthake ṭhito mantaṃ parivattetvā rukkhaṃ udakena pahari.
Taṃ khaṇaññeva ambarukkho heṭṭhāvuttaniyāmeneva phalaṃ gahetvā
mahāmegho viya ambaphalavassaṃ vassi. Mahājano sādhukāraṃ adāsi.
Celukkhepā pavattiṃsu. Rājā ambaphalāni khāditvā tassa bahudhanaṃ
datvā māṇava evarūpo te acchariyamanto kassa santike gahitoti
pucchi. Māṇavo sacāhaṃ caṇḍālassa santiketi vakkhāmi lajjitabbattaṃ
bhavissati mañca garahissanti manto kho pana me paguṇo idāni
na nassissati disāpāmokkhaṃ ācariyaṃ apadissāmīti cintetvā
musāvādaṃ katvā takkasilāyaṃ disāpāmokkhācariyassa santike gahito
meti vadanto ācariyaṃ paccakkhāsi. Taṃ khaṇaññeva manto antaradhāyi.

---------------------------------------------------------------------------------------------
page151.
Rājā somanassajāto taṃ ādāya nagaraṃ pavisitvā punekadivasaṃ
ambāni khādissāmīti uyyānaṃ gantvā maṅgalasilāpaṭe nisinno
māṇava ambāni āharāti. So sādhūti ambaṃ upagantvā
sattapadamatthake ṭhito mantaṃ parivattessāmīti mante anupaṭṭhahante
antarahitabhāvaṃ ñatvā lajjito aṭṭhāsi. Rājā ayaṃ pubbe
parisamajjheyeva  ambāni  āharitvā amhākaṃ deti ghanameghavassaṃ viya
ambavassaṃ vassāpeti idāni thaddho viya ṭhito kinnukho kāraṇanti
cintetvā taṃ pucchanto paṭhamaṃ gāthamāha
                āhāsi me ambaphalāni pubbe
                aṇūni thūlāni ca brahmacāri
                teheva mantehi nadāni tuyhaṃ
                dumapphalāni pātubhavanti brahmeti.
     Tattha āhāsīti āhari. Dumapphalānīti rukkhaphalāni.
     Taṃ sutvā māṇavo sace ajja phalaṃ na gaṇhāmīti vakkhāmi
rājā me kujjhissati musāvādena naṃ vañcessāmīti dutiyaṃ gāthamāha
                nakkhattayogaṃ paṭimānayāmi
                khaṇaṃ muhuttañca mantena passaṃ
                nakkhattayogañca khaṇañca laddhā
                addhā harissaṃ ambaphalaṃ bahunti
     tattha addhā harissaṃ ambaphalanti addhā ambaphalaṃ āharissāmi.
     Rājā ayaṃ aññadā nakkhattayogaṃ na vadati kinnukho

---------------------------------------------------------------------------------------------
page152.
Etanti pucchanto dve gāthā abhāsi
                nakkhattayogaṃ na pure abhāṇi
                khaṇaṃ muhuttaṃ na pure asaṃsi
                athāhari ambaphalaṃ muhuttaṃ
                vaṇṇena gandhena rasenupetaṃ.
                Mantābhijappena purepi tuyhaṃ
                dumapphalāni pātubhavanti brahme
                savājja na vādesi jappampi mantaṃ
                ayaṃ so ko nāma tavajjadhammoti.
     Tattha na vādesīti na sakkosi. Jappampīti jappantopi
parivattentopi. Ayaṃ soti ayameva so tava sabhāvo ajja ko nāma
jātoti.
     Taṃ sutvā māṇavo na sakkā rājānaṃ musāvādena vañcetuṃ
sacepi me sabhāve kathite na āṇaṃ kareyya sabhāvameva kathessāmīti
cintetvā dve gāthā abhāsi
                caṇḍālaputto mama sampadāsi
                dhammena mante pakatiñca saṃsi
                mācassu me pucchito nāmagottaṃ
                guyhittho mā taṃ vijaheyyu mantā.
                Sohaṃ janindena janampi puṭṭho
                makkhābhibhūto alikaṃ abhāṇiṃ

---------------------------------------------------------------------------------------------
page153.
                Mantā ime brāhmaṇassāti micchā
                pahīnamanto kapaṇo rudāmīti.
     Tattha dhammenāti samena kāraṇena appaṭicchādetvāva adāsi.
Pakatiñca saṃsīti mā me pucchito nāmagottaṃ guyhittho sace guyhisi
manto te nassissatīti tesaṃ nassanapakatiñca mayhaṃ saṃsi. Brāhmaṇassāti
micchāti brāhmaṇassa santike mayā ime mantā gahitāti micchā
abhāṇiṃ tena me mantā naṭṭhā svāhaṃ pahīnamanto idāni kapaṇo
rodāmīti.
     Taṃ sutvā rājā ayaṃ pāpadhammo evarūpaṃ ratanaṃ na olokesi
evarūpasmiṃ uttamaratane laddhe jāti kiṃ karissatīti kujjhitvā tassa
garahanto
        eraṇḍā pucimandā vā     atha vā pālibhaddakā
        madhuṃ madhutthiko vinde       so hi tassa dumuttamo.
        Khattiyā brāhmaṇā vessā  suddā caṇḍālapukkusā
        yamhā dhammaṃ vijāneyya     so hi tassa naruttamo.
                Imassa daṇḍañca vadhañca datvā
                gale gahetvā balayātha jammaṃ
                yo uttamatthaṃ kasirena laddhaṃ
                mānātimānena vināsayitthāti
     imā gāthā āha.

---------------------------------------------------------------------------------------------
page154.
     Tattha madhutthikoti madhuatthiko puriso araññe madhuṃ olokento
etesaṃ rukkhānaṃ yato madhuṃ labhati sova dumo tassa dumuttamo nāma
tatheva khattiyādīsu yamhā purisā dhammaṃ kāraṇaṃ yuttamatthaṃ vijāneyya
so tassa uttamo naro. Imassa daṇḍañcāti imassa pāpadhammassa
sabbaharaṇadaṇḍakaveḷu pesīkādīhi piṭṭhicammaṃ uppātāpetvā imaṃ
jammaṃ gale gahetvāva balayātha balakārattaṃ pāpetvā niddhamatha
kiṃ iminā idha vasantenāti.
     Rājapurisā tathā katvā tvaṃ gaccha upanetvā tavācariyassa
santikaṃ gantvā taṃ ārādhetvāva sace puna mante labhissasi
idhāgaccheyyāsi no ce imaṃ disaṃ mā olokeyyāsīti taṃ
nibbisayamakaṃsu. So anātho hutvā ṭhapetvā ācariyaṃ na me
aññaṃ paṭisaraṇaṃ atthi tasseva santikaṃ gantvā ārādhetvā puna taṃ
mantaṃ yācissāmīti rodanto taṃ gāmaṃ agamāsi. Atha naṃ āgacchantaṃ
disvā mahāsatto bhariyaṃ āmantetvā bhadde passimaṃ pāpakammaṃ
parihīnamantaṃ puna āgacchantanti āha. So mahāsattaṃ upasaṅkamitvā
vanditvā ekamantaṃ nisinno kiṃkāraṇā āgatosīti puṭṭho ācariya
musāvādaṃ katvā ācariyaṃ paccakkhitvā mahāvināsaṃ pattomhīti
vatvā accayaṃ desetvā puna mante yācanto gāthamāha
                yathā samaṃ maññamāno pateyya
                sobbhaṃ guhaṃ narakaṃ pūtipādaṃ

---------------------------------------------------------------------------------------------
page155.
                Rajjūti vā akkame kaṇhasappaṃ
                andho yathā jotimadhiṭṭhaheyya
                evaṃpi tvaṃ maṃ khalitaṃ sapañña
                pahīnamantassa puna sampadāhīti.
     Tattha yathā samanti yathā puriso idaṃ samaṃ ṭhānanti maññamāno
sobbhaṃ guhaṃ vā bhūmiphalitasaṅkhātaṃ narakaṃ vā pūtipādaṃ vā pateyya.
Pūtipādanti himavantappadese mahārukkho sukkhitvā mato tassa
mūlesu pūtikesu jātesu tasmiṃ ṭhāne mahāāvāṭo hoti tassa
nāmaṭṭhānaṃ. Jotimadhiṭṭhaheyyāti aggiṃ akkameyya. Evaṃ
pīti evaṃ ahaṃpi paññācakkhuno abhāvā andho tumhākaṃ visesaṃ
ajānanto tumhesu khalito taṃ maṃ khalitaṃ viditvā. Sapaññāti
ñāṇasampanna pahīnamantassa mama punapi detha.
     Atha naṃ ācariyo tāta kiṃ kathesi andho hi saññāya
dinnāya sobbhādīni paṭiharati mayā paṭhamameva tava kathitaṃ idāni
kimatthaṃ mama santikaṃ āgatosīti vatvā
                dhammena mante tava sampadāsiṃ
                tvampi dhammena paṭiggahesi
                pakatimpi te attamano asaṃsi
                dhamme ṭhitaṃ taṃ na jaheyya manto.
                So bāla mantaṃ kasirena laddhaṃ
                yaṃ dullabhaṃ ajja manussaloke

---------------------------------------------------------------------------------------------
page156.
                Kicchā laddhā jīvitaṃ appapañña
                vināsayī alikaṃ bhāsamāno.
                Bālassa muḷhassa akataññuno ca
                musā bhaṇantassa asaññitassa
                mante mayaṃ tādisake na dema
                kuto manto gaccha na mayha ruccasīti
     imā gāthā āha.
     Tattha dhammenāti ahaṃpi tava ācariyabhāgaṃ hiraññaṃ vā suvaṇṇaṃ
vā agahetvā dhammeneva sampadāsiṃ tvampi kiñci adatvā dhammena
sameneva paṭiggahesi. Dhamme ṭhitanti ācariyapūjakadhamme ṭhitaṃ.
Tādisaketi tathārūpe akālaphalagaṇhāpanake mante na dema gaccha
na me ruccasīti.
     So evaṃ ācariyena uyyojito kiṃ mayhaṃ jīvitenāti araññaṃ
pavisitvā anāthamaraṇaṃ marīti.
     Satthā imaṃ dhammadesanaṃ āharitvā na bhikkhave idāneva
pubbepi devadatto ācariyaṃ paccakkhāya mahāvināsaṃ pattoti vatvā
jātakaṃ samodhānesi tadā akataññū māṇavo devadatto ahosi
rājā ānando caṇḍālaputto pana ahamevāti.
                     Ambajātakaṃ paṭhamaṃ.
                     -------------

---------------------------------------------------------------------------------------------
page157.
                     2 Phandanajātakaṃ.
     Kuṭhārihattho purisoti idaṃ satthā rohiṇīnadītīre viharanto ñātakānaṃ
kalahaṃ ārabbha kathesi. Vatthu pana kuṇālajātake āvībhavissati. Tadā
pana satthā ñātake āmantetvā mahārājā
     atīte bārāṇasiyaṃ brahmadatte rajjaṃ kārente bahinagare
vaḍḍhakīgāmo ahosi. Tatra eko brāhmaṇavaḍḍhakī araññā dārūni
āharitvā rathaṃ katvā jīvitaṃ kappesi. Tadā himavantappadese
mahāphandanarukkho ahosi. Eko kāḷasīho gocaraṃ pariyesitvā
āgantvā tassa mūle nipajji. Athassa ekadivasaṃ vāte paharante
eko sukkhadaṇḍako patitvā khandhe avatthāsi. So thokaṃ khandhena
rujjantena bhītatasito uṭṭhāya pakkhanditvā puna nivatto āgatamaggaṃ
olokento kiñci adisvā añño maṃ sīho vā byaggho vā
anubandho natthi imasmiṃ pana rukkhe nibbattadevatā maṃ ettha nipajjantaṃ
na sahati maññe hotu jānissāmīti aṭṭhāne kopaṃ bandhitvā
rukkhaṃ paharitvā neva tava rukkhapattaṃ khādāmi na sākhaṃ bhuñjāmi
aññe mige idha sayante sahasi mañceva na sahasi ko mayhaṃ
doso aññaṃ katipāhaṃ āgamehi samūlakaṃ te rukkhaṃ uppātāpetvā
khaṇḍākhaṇḍaṃ chedāpessāmīti rukkhadevataṃ tajjitvā ekaṃ purisaṃ
upadhārento vicari. Tadā so brāhmaṇavaḍḍhakī dve tayo
manusse ādāya rathadārūnaṃ atthāya yānakena taṃ padesaṃ gantvā ekasmiṃ

---------------------------------------------------------------------------------------------
page158.
Ṭhāne yānakaṃ ṭhapetvā vāsipharasuhattho rukkhe upadhārento phandanasamīpaṃ
agamāsi. Kāḷasīho taṃ disvā ajja mayā paccāmittassa piṭṭhiṃ
daṭṭhuṃ vaṭṭatīti āgantvā rukkhamūle aṭṭhāsi. Vaḍḍhakīpi itocito
ca olokento phandanasamīpena pāyāsi. So yāva eso nātikkamati
tāvadevassa kathessāmīti cintetvā paṭhamaṃ gāthamāha
        kuṭhārihattho puriso        vanamoggayha tiṭṭhasi
        puṭṭho me samma akkhāhi    kiṃ dāruṃ chetumicchasīti.
     Tattha purisoti tvaṃ kuṭhārihattho eko puriso imaṃ vanaṃ oggayha
tiṭṭhasīti.
     So tassa vacanaṃ sutvā acchariyaṃ vata bho na vata me
ito pubbe migo mānussavācaṃ bhāsanto diṭṭhapubbo esa rathā-
nucchavikaṃ dāruṃ jānissati pucchāmi tāva nanti cintetvā dutiyaṃ
gāthamāha
        īso vanāni carasi         samāni visamāni ca
        puṭṭho me samma akkhāhi    kiṃ dāruṃ nemiyā daḷhanti.
     Tattha īsoti tvaṃpi eko kāḷasīho vanāni carasi tvaṃ rathānucchavikaṃ
dāruṃ jānissasīti.
     Taṃ sutvā kāḷasīho idāni me manoratho matthakaṃ pāpuṇissatīti
cintetvā tatiyaṃ gāthamāha
        neva sālo na khadiro      nāssakaṇṇo kuto dhavo
        rukkho ca phandanonāma      taṃ dāruṃ nemiyā daḷhanti.

---------------------------------------------------------------------------------------------
page159.
     So taṃ sutvā somanassajāto sudivaso vata ajja araññaṃ
paviṭṭhomhi tiracchānagato me rathānucchavikaṃ dāruṃ ācikkhati aho
sādhūti pucchanto catutthaṃ gāthamāha
        kīdīsānissa paṇṇāni        khandho vā pana kīdiso
        puṭṭho me samma akkhāhi    yathā jānemu phandananti.
     Athassa so ācikkhanto dve gāthā abhāsi
        yassa sākhā palambanti      namanti na ca bhañjare
        so rukkho phandanonāma     yassa mūle ahaṃ ṭhito.
        Ārānaṃ cakkanābhīnaṃ        īsānemirathassa ca
        sabbassa te kammaniyo      ayaṃ hessati phandanoti.
     Tattha ārānanti idaṃ so kadācesa imaṃ rukkhaṃ na gaṇheyya guṇampissa
kathessāmīti cintetvā evamāha. Tattha īsānemirathassa cāti
rathaīsāya ca nemiyā ca sesassa ca sabbassa te esa kammaniyo
kammakkhamo bhavissatīti.
     So evaṃ ācikkhitvā tuṭṭhamānaso ekamante cari. Vaḍḍhakīpi
rukkhaṃ chindituṃ ārabhi. Rukkhadevatā cintesi mayā etassa upari na
kiñci pātitaṃ ayaṃ aṭṭhāne āghātaṃ bandhitvā mama vimānaṃ nāseti
ahañca vinassissāmi ekenupāyena ca imaṃyeva īsaṃ nāsessāmīti
vanakammikapuriso viya hutvā tassa santikaṃ āgantvā pucchi bho
purisa manāpo te rukkho laddho imaṃ chinditvā kiṃ karissasīti.
Rathanemiṃ karissāmi iminā rukkhena ratho bhavissatīti. Kena te

---------------------------------------------------------------------------------------------
page160.
Akkhātanti. Ekena kāḷasīhenāti. Sādhu suṭṭhu tena akkhātaṃ
iminā rukkhena ratho sundaro bhavissati kāḷasīhassa pana galacammaṃ
uppātetvā caturaṅgulimatte ṭhāne ayapaṭena viya nemimaṇḍale
parikkhitte nemi ca thirā bhavissati bahuñca dhanaṃ labhissasīti.
Kāḷasīhacammaṃ kuto lacchāmīti. Tvaṃ bālakosi ayantāva rukkho vane
ṭhito na palāyati tvaṃ yena so rukkho akkhāto tassa santikaṃ gantvā
sāmi tayā dassitaṃ rukkhaṃ kataraṭṭhāne chindāmīti vañcetvā ānehi
atha naṃ nirāsaṃkaṃ idha ca ettha ca chindāti mukhatuṇḍaṃ pasāretvā
ācikkhantaṃ tikhiṇena mahāpharasunā koṭṭetvā jīvitakkhayaṃ pāpetvā
cammaṃ ādāya varamaṃsaṃ khāditvā rukkhaṃ chindāti veraṃ kappeti.
     Tamatthaṃ pakāsento satthā imā gāthā āha
        iti phandanarukkhopi         devatā ajjhabhāsatha
        mayhaṃpi vacanaṃ atthi         bhāradvāja suṇāhi me.
        Imassa upakkhandhamhā       ukkacca caturaṅguliṃ
        tena nemiṃ pariharesi       evaṃ daḷhataraṃ siyā.
        Iti phandanarukkhopi         veraṃ kappesi devatā
        jātānañca ajātānaṃ       īsānaṃ dukkhamāvahīti.
     Tattha bhāradvājāti taṃ gottenālapati. Upakkhandhamhāti
khandhato. Ukkaccāti ukkantitvā.
     Vaḍḍhakī rukkhadevatāya vacanaṃ sutvā aho ajja mayhaṃ
maṅgaladivasoti kāḷasīhaṃ ghātetvā rukkhaṃ chinditvā pakkāmi.

---------------------------------------------------------------------------------------------
page161.
     Tamatthaṃ pakāsento satthā āha
        icceva phandano īsaṃ       īso ca pana phandanaṃ
        aññamaññaṃ vivādena        aññamaññamaghātayuṃ.
        Evameva manussesu        vivādo yattha jāyati
        mayuranaccaṃ naccanti         yathā te īsaphandanā.
        Taṃ vo vadāmi bhaddaṃ vo     yāvantettha samāgatā
        sammodatha mā vivadittha      mā hotha īsaphandanā.
        Sāmagyameva sikkhetha       buddhehetaṃ pasaṃsitaṃ
        sāmaggirato dhammaṭṭho      yogakkhemā na dhaṃsatīti.
     Tattha aghātayunti ghātāpesuṃ. Mayuranaccaṃ naccantīti mahārāja
yattha hi manussānaṃ vivādo hoti tattha yathā nāma mayurā naccantā
paṭicchādetabbaṃ rahassantaṃ pākaṭaṃ karonti evaṃ te manussā
aññamaññassa randhaṃ pakāsentā mayuranaccaṃ naccanti nāma. Yathā
te īsaphandanāti aññamaññassa randhaṃ pakāsentā nacciṃsu nāma.
Taṃ voti tena kāraṇena tumhe vadāmi bhaddaṃ tumhākaṃ hotu.
Yāvantetthāti yāvanto ettha. Īsaphandanasadisā mā ahuttha.
Sāmagyamevāti samaggabhāvameva tumhe sikkhatha idaṃ paññābuddhehi
paṇḍitehi pasaṃsitaṃ. Dhammaṭṭhoti sucaritadhamme ṭhito. Yogakkhemāti
yogehi khemā nibbānā. Na dhaṃsatīti na parihāyati. Iti
nibbānena desanāya kūṭaṃ gaṇhi.

---------------------------------------------------------------------------------------------
page162.
     Rājāno tassa dhammakathaṃ sutvā samaggā jātā.
     Satthā imaṃ dhammadesanaṃ āharitvā jātakaṃ samodhānesi tadā
taṃ kāraṇaṃ sutvā tasmiṃ vanasaṇḍe vuṭṭhā devatā pana ahamevāti.
                    Phandanajātakaṃ dutiyaṃ.
                    ---------------
                     3 Javanahaṃsajātakaṃ.
     Idheva haṃsa nipatāti idaṃ satthā jetavane viharanto daḷhadhamma-
dhanuggahasuttantadesanaṃ ārabbha kathesi.
     Bhagavatā hi seyyathāpi bhikkhave cattāro daḷhadhammā dhanuggahā
susikkhitā katahatthā katupāsanā catuddisā ṭhitā assu atheko
puriso āgaccheyya ahaṃ imesaṃ catunnaṃ daḷhadhammānaṃ dhanuggahānaṃ
susikkhitānaṃ katahatthānaṃ katupāsanānaṃ catuddisā kaṇḍe khitte appatite
paṭhaviyaṃ gahetvā āgamissāmīti. Taṃ kiṃ maññatha bhikkhave javena
javanto puriso paramena javena samannāgatoti evaṃ bhanteti yathā
ca bhikkhave tassa purisassa javo yathā ca candimasuriyānaṃ javo
tato sīghataro yathā ca bhikkhave tassa purisassa javo yathā ca yāva
devatā candimasuriyānaṃ purato dhāvanti tāsaṃ devatānaṃ javo tato
sīghataro yathā ca bhikkhave tassa purisassa javo tāsaṃ devatānaṃ
javo tato sīghataraṃ āyusaṃkhārā khīyanti tasmātiha bhikkhave
evaṃ sikkhitabbaṃ uppannāni kāmarāgapipāsāni pajahissāma na ca

---------------------------------------------------------------------------------------------
page163.
No kāmarāgapipāsāni cittaṃ pariyādāya ṭhassanti appamattā bhavissāmāti
evañhi vo bhikkhave sikkhitabbanti imassa suttassa kathitadivasato
paṭṭhāya dutiyadivase bhikkhū dhammasabhāyaṃ kathaṃ samuṭṭhāpesuṃ āvuso satthā
attano buddhavisaye ṭhatvā imesaṃ sattānaṃ āyusaṃkhāre itare
dubbale katvā paridassento puthujjanabhikkhū ativiya santāsaṃ pāpesi
aho buddhabalannāmāti. Satthā āgantvā kāya nuttha bhikkhave
etarahi kathāya sannisinnāti pucchitvā imāya nāmāti vutte
anacchariyaṃ bhikkhave svāhaṃ idāni sabbaññutaṃ patto sattānaṃ āyusaṃkhāraṃ
itarabhāvaṃ dassetvā bhikkhū saṃvejetvā dhammaṃ desemi mayā hi
pubbe ahetukahaṃsayoniyaṃ nibbattenāpi saṃkhārānaṃ itarabhāvaṃ dassetvā
bārāṇasirājānaṃ ādiṃ katvā sakalarājaparisaṃ saṃvejetvā dhammo
desitoti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
javanahaṃsayoniyaṃ nibbattitvā navutihaṃsasahassaparivuto cittakūṭe vasati.
So ekadivasaṃ jambūdīpatale ekasmiṃ sare saparivāro sayaṃjātasāliṃ
khāditvā ākāseva suvaṇṇakilañjaṃ paṭṭhapento viya mahantena
parivārena bārāṇasinagarassa matthakena mandamandāya vilāsagatiyā
cittakūṭaṃ gacchati. Atha naṃ bārāṇasirājā disvā imināpi mādisena
raññā bhavitabbanti amaccānaṃ vatvā tasmiṃ sinehaṃ uppādetvā
mālāgandhavilepanaṃ gahetvā mahāsattaṃ olokento sabbaturiyāni
paggaṇhāpesi. Mahāsatto taṃ attano sakkāraṃ karontaṃ disvā haṃse

---------------------------------------------------------------------------------------------
page164.
Pucchi rājā mama evarūpaṃ sakkāraṃ karonto kiṃ paccāsiṃsatīti.
Tumhehi saddhiṃ mittabhāvaṃ devāti. Tenahi rañño amhehi saddhiṃ
mittabhāvo hotūti raññā saddhiṃ mittabhāvaṃ katvā pakkāmi.
Athekadivasaṃ rañño uyyānaṃ gatakāle anotattadahaṃ gantvā ekena
pakkhena udakaṃ ekena candanacuṇṇaṃ ādāya rājānaṃ tena udakena
nhāpetvā candanacuṇṇena okiritvā mahājanassa passantasseva
saparivāro cittakūṭaṃ agamāsi. Tato paṭṭhāya rājā mahāsattaṃ
daṭṭhukāmo sahāyo me ajja āgamissatīti āgamanamaggaṃ olokento
acchati. Tadā mahāsattassa kaniṭṭhā dve haṃsapotakā suriyena
saddhiṃ javissāmāti mantetvā mahāsattassa ārocesuṃ mayaṃ suriyena
saddhiṃ javissāmāti. Tāta suriyavego nāma sīgho suriyena javituṃ na
sakkhissatha antarāva vinassissatha mā gamitthāti. Te dutiyaṃpi tatiyaṃpi
yāciṃsu. Bodhisattopi te yāvatatiyavārepi nivāretiyeva.
Te mānathaddhā attano balaṃ ajānantā mahāsattassa anācikkhitvāva
suriyena saddhiṃ javissāmāti suriye anuggateyeva gantvā
yugandharamatthake nisīdiṃsu. Mahāsatto te adisvā kahaṃ nukho
te gatāti pucchitvā taṃ pavuttiṃ sutvā cintesi te suriyena
saddhiṃ javituṃ na sakkhissanti antarāva nassissanti jīvitadānaṃ tesaṃ
dassāmīti. Sopi gantvā yugandharamatthakeyeva nisīdi. Atha
uggate suriyamaṇḍale haṃsapotakā uppatitvā suriyena saddhiṃ
pakkhandiṃsu. Mahāsattopi tehi saddhiṃ pakkhandi. Kaniṭṭhabhātiko yāva

---------------------------------------------------------------------------------------------
page165.
Pubbaṇhasamayā javitvā kilami. Pakkhasandhīsu aggiuṭṭhānakālo viya
ahosi so bodhisattassa saññaṃ adāsi bhātika na sakkomīti.
Atha naṃ mahāsatto mā bhāyi jīvitante dassāmīti pakkhapañjarena
parikkhipitvā assāsetvā cittakūṭapabbataṃ netvā haṃsānaṃ majjhe
ṭhapetvā puna pakkhanditvā suriyaṃ patvā itarena saddhiṃ pāyāsi.
Sopi yāva upakaṭṭhamajjhantikā suriyena saddhiṃ javitvā kilami.
Pakkhasandhīsu aggiuṭṭhānakālo viya ahosi. Tato bodhisattassa
saññaṃ adāsi bhātika na sakkomīti. Taṃpi mahāsatto tatheva
samassāsetvā pakkhapañjarenādāya cittakūṭameva agamāsi. Tasmiṃ
khaṇe suriyo nabhamajjhaṃ pāpuṇi. Atha mahāsatto ajja mama sarīrabalaṃ
vimaṃsissāmīti cintetvā ekavegeneva pakkhanditvā yugandharamatthake
nisīditvā tato uppatitvā ekavegeneva suriyaṃ pāpuṇitvā
kālena purato kālena pacchato javitvā cintesi mayhaṃ suriyena
saddhiṃ javanaṃ nāma niratthakaṃ ayonisomanasikārasambhūtaṃ kiṃ me iminā
bārāṇasiṃ gantvā mama sahāyassa rañño atthayuttaṃ dhammayuttaṃ kathaṃ
kathessāmīti. So nivattitvā suriye nabhamajjhaṃ anatikkanteyeva
sakalacakkavāḷagabbhaṃ antantena anusaṃyāyitvā vegaṃ parihāpento
sakalajambūdīpaṃ antantena anusaṃyāyitvā bārāṇasiṃ pāpuṇi.
Dvādasayojanikaṃ sakalanagaraṃ haṃsachannaṃ viya ahosi chiddaṃ nāma
na paññāyi anukkamena vege parihāpente ākāse chiddāni
paññāyiṃsu. Mahāsatto vegaṃ parihāpetvā ākāsato otaritvā

---------------------------------------------------------------------------------------------
page166.
Sīhapañjarassa abhimukhaṭṭhāne aṭṭhāsi. Rājā āgato me sahāyoti
somanassappatto tassa nisīdanatthāya kāñcanapīṭhaṃ paññāpetvā
samma pavisa idha nisīdāti vatvā paṭhamaṃ gāthamāha
        idheva haṃsa nipata          piyaṃ me tava dassanaṃ
        issarosi anuppatto       yaṃ idhatthi pavedayāti.
     Tattha idhāti kāñcanapīṭhaṃ sandhāyāha. Nipatāti nisīda.
Issarosīti tvaṃ imassa ṭhānassa issaro sāmi hutvā āgatosīti
vadati. Yaṃ idhatthīti yaṃ imasmiṃ nivesane atthi taṃ aparisaṅkanto
amhākaṃ kathehi.
     Mahāsatto kāñcanapīṭhe nisīdi. Rājā satapākasahassapākehi
telehi tassa pakkhantarāni makkhetvā kāñcanataṭṭake madhulāje ca
sakkharodakañca dāpetvā madhurapaṭisanthāraṃ katvā samma ekakova
āgatosi kahaṃ gamitthāti pucchi. So taṃ pavuttiṃ vitthārena
kathesi. Atha naṃ rājā āha samma mamapi suriyena saddhiṃ
javitavegaṃ dassehīti. Mahārāja na sakkā taṃ vegaṃ dassetunti.
Tenahi me sarikkhakamattaṃ dassehīti. Sādhu mahārāja sarikkhakamattaṃ
dassessāmi akkhaṇavedhidhanuggahe sannipātehīti. Rājā
sannipātesi. Mahāsatto sabbaseṭṭhake cattāro dhanuggahe
gahetvā rājanivesanā oruyha rājaṅgaṇe silāthambhaṃ nikkhaṇāpetvā
attano givāyaṃ kaṇḍaṃ bandhāpetvā silāthambhamatthake nisīditvā
cattāro pana dhanuggahe silāthambhaṃ nissāya catuddisābhimukhe

---------------------------------------------------------------------------------------------
page167.
Ṭhapāpetvā mahārāja ime cattāro janā ekappahārena
catuddisābhimukhāva cattāri kaṇḍāni khipantu tānāhaṃ paṭhaviṃ appattāneva
āharitvā etesaṃ pādamūle pātessāmi mama kaṇḍagahaṇatthāya
gatabhāvaṃ kaṇḍasaddasaññāya jāneyyāsi ahaṃ pana na paññāyissāmīti
vatvā tehi ekappahāreneva khittakaṇḍāni jiyāto muttamattāni
āharitvā tesaṃ pādamūle pātetvā silāthambhamatthake nisinnameva
attānaṃ dassetvā diṭṭho te mahārāja mayhaṃ vegoti vatvā
mahārāja ayaṃ vego mayhaṃ neva uttamo na majjhimo paritto
lāmakavego esa evaṃ siyā mahārāja amhākaṃ vegoti āha.
Atha naṃ rājā pucchi samma atthi pana tumhākaṃ vegato añño
sīghataro vegoti. Āma mahārāja amhākaṃ uttamavegatopi sataguṇena
sahassaguṇena satasahassaguṇena imesaṃ sattānaṃ āyusaṃkhārā sīghatarā
khīyanti bhijjanti khayaṃ gacchantīti khaṇikanirodhavasena arūpadhammānaṃ bhedaṃ
dasseti. Rājā mahāsattassa kathaṃ sutvā maraṇabhayabhīto satiṃ
paccupaṭṭhapetuṃ asakkonto bhūmiyaṃ patati. Mahājano utrāsasampatto
ahosi. Rañño mukhaṃ udakena siñcitvā satiṃ paṭilabhāpesuṃ.
Atha naṃ mahāsatto mahārāja mā bhāyi maraṇasatiṃ bhāvehi dhammaṃ
carāhi dānādīni puññāni karohi appamatto hohi devāti
ovadi. Atha rājā samīpaṃ tumhādisena ñāṇasampannena ācariyena
vinā vasituṃ na sakkhissāma citatkūṭapabbataṃ agantvā mayhaṃ dhammaṃ
desento ovādācariyo hutvā idheva vasāhīti yācanto dve

---------------------------------------------------------------------------------------------
page168.
Gāthā abhāsi
                savanena ekassa piyā bhavanti
                disvā panekassa viyogachando.
                Disvā ca sutvā ca piyā bhavanti
                kacci nukho me piyasi dassanena.
        Savanena piyo mesi        bhiyyo cāgamma dassanaṃ
        evaṃ piyadassano samāno    vasa haṃsa mama santiketi.
     Tāsaṃ attho samma haṃsarāja savanena ekacce piyā honti
evaṃguṇo nāmāti sutvā savanena piyāyati ekassa panekacce disvāva
chando vigacchati pemaṃ antaradhāyati khādituṃ āgatā yakkhā viya
upaṭṭhahanti ekassa ekacce disvā ca sutvā ca ubhayañcāpi piyā
honti tena taṃ pucchāmi kacci nukho me piyasi dassanenāti
kacci nukho maṃ piyāyasi mayhaṃ pana tvaṃ savanena piyova dassanaṃ
panāgamma atipiyova evaṃ mama piyadassano samāno cittakūṭaṃ agantvā
idha mama santike vasāti.
     Bodhisatto āha
        vaseyyāma tavāgāre      niccaṃ sakkatapūjitā
        matto ca ekadā majjaṃ     haṃsarājaṃ pacantu meti.
     Tattha matto ca ekadāti mahārāja mayaṃ tava ghare niccaṃ
pūjitā vaseyyāma tvaṃ pana kadāci surāmadamatto maṃsakhādanatthaṃ
haṃsarājaṃ pacantu meti vadeyyāsi atha evaṃ tavānujīvino maṃ māretvā

---------------------------------------------------------------------------------------------
page169.
Paceyyuṃ tadāhaṃ kiṃ karissāmīti.
     Athassa rājā tenahi majjameva na pivissāmīti paṭiññaṃ
dātuṃ gāthamāha
        dhiratthu taṃ majjapānaṃ        yaṃ me piyataraṃ tayā
        na cāpi majjaṃ pivissāmi     yāva me vacchasī ghareti.
     Tato paraṃ bodhisatto cha gāthā āha
        suvijānaṃ siṅgālānaṃ        sakuntānañca vassitaṃ
        manussavassitaṃ rāja         duvijānataraṃ tato.
        Api ce maññatī poso      ñātimitto sakhāti vā
        yo pubbe sumano hutvā    pacchā sampajjate diso.
        Yasmiṃ mano nivisati         avidūre sahāpi so
        santikepi hi so dūre      yasmā vivasate mano.
                Antopi ce hoti pasannacitto
                pāraṃ samuddassa pasannacitto
                antopi so hoti paduṭṭhacitto
                pāraṃ samuddassa paduṭṭhacitto.
        Saṃvasantā vivasanti         ye disā te rathesabha
        ārā ṭhitā saṃvasanti       manasā raṭṭhavaḍḍhana.
        Aticīranivāsena           piyo bhavati appiyo
        āmanta kho taṃ gacchāmi     purā te homi appiyoti.

---------------------------------------------------------------------------------------------
page170.
     Tattha vassitanti mahārāja tiracchānagatā hi ujuhadayā tena
tesaṃ vassitaṃ suvijānaṃ manussā pana kakkhalā tasmā tesaṃ vacanaṃ
duvijānataranti attho. Yo pubbeti yo puggalo paṭhamameva
attamano hutvā tvaṃ mayhaṃ ñātako mitto pāṇasamo sakhāti
api evaṃ maññati sveva pacchā diso verī sampajjati. Evaṃ
dujjānā manussahadayā. Nivisatīti mahārāja yasmiṃ puggale pemavasena
mano nivisati so kevalaṃ dūre vasantopi avidūre sahāpi so
vasatiyeva nāma yasmiṃ pana puggale mano vivasati apeti so santike
vasantopi dūreyeva. Antopi so hotīti mahārāja yo sahāyo
pasannacitto so cittena alliyitattā pāraṃ samuddassa vasantopi
antoyeva hoti yo paduṭṭhacitto so cittena analliyitattā anto
vasantopi pāraṃ samuddassa hoti nāma. Ye disā teti ye verino
paccatthikā ekato vasantāpi te dūre vasantiyeva santo pana paṇḍitā
ārā ṭhitāpi mettābhāvitena manasā āvajjantā santikeyeva. Purā
te homīti yāva tava appiyo na homi tāvadeva taṃ āmantetvā
gacchāmīti vadati.
     Atha naṃ rājā āha
         evaṃ ce yācamānānaṃ     añjaliṃ nāvabujjhasi
         paricārakānaṃ santānaṃ      vacanaṃ na karosi no
         evantaṃ abhiyācāma       puna kayirāsi pariyāyanti.
     Tattha evaṃceti sace haṃsarāja evaṃ añjaliṃ paggayha

---------------------------------------------------------------------------------------------
page171.
Yācamānānaṃ amhākaṃ imaṃ añjaliṃ nāvabujjhasi tava paricārakānaṃ
samānānaṃ vacanaṃ na karosi atha naṃ evaṃ yācāma. Puna kayirāsi
pariyāyanti kālānukālaṃ idhāgamanāya vāraṃ kareyyāsīti attho.
     Tato bodhisatto āha
         evaṃ ce no viharataṃ      antarāyo na hessati
         tuyhaṃ vāpi mahārāja      mayhaṃ vā raṭṭhavaḍḍhana
         appevanāma passema      ahorattānamaccayeti.
     Tattha evaṃ ce noti mahārāja mā cintayittha sace amhākaṃyeva
viharantānaṃ jīvitantarāyo na bhavissati appevanāma ubhopi aññamaññaṃ
passissāma apica tvaṃ mayā dinnaṃ ovādameva mama ṭhāne ṭhapetvā
evaṃ itarajīvite lokasannivāse appamatto hutvā dānādīni puññāni
karonto dasarājadhamme akopetvā dhammena rajjaṃ kārehi evaṃ
hi me ovādaṃ karonto maṃ passissasiyevāti.
     Evaṃ mahāsatto rājānaṃ ovaditvā cittakūṭameva gato.
     Satthā imaṃ dhammadesanaṃ āharitvā evaṃ bhikkhave pubbepi
tiracchānayoniyaṃ nibbattenāpi mayā āyusaṃkhārānaṃ dubbalabhāvaṃ
dassetvā dhammo desitoyevāti vatvā jātakaṃ samodhānesi tadā
rājā ānando ahosi kaniṭṭho moggallāno majjhimo sārīputto
sesahaṃsagaṇā buddhaparisā javanahaṃso pana ahamevāti.
                    Javanahaṃsajātakaṃ tatiyaṃ.
                      ----------

---------------------------------------------------------------------------------------------
page172.
                  4 Cullanāradakassapajātakaṃ.
     Na te kaṭṭhāni bhinnānīti idaṃ satthā jetavane viharanto
thūlakumārikapalobhanaṃ ārabbha kathesi.
     Sāvatthivāsino kirekassa kulassa paṇṇarasasoḷasavassuddesikā dhītā
ahosi sobhaggappattā. Na ca naṃ koci vāresi. Athassā mātā
cintesi mama dhītā vayappattā na ca naṃ koci vāresi āmisena macchaṃ
viya etāya ekaṃ sākiyabhikakhuṃ palobhetvā uppabbājetvā taṃ
nissāya jīvissāmīti. Tadā sāvatthivāsī eko kulaputto sāsane
uraṃ datvā pabbajitvā upasampannakālato paṭṭhāya sikkhāpadaṃ
pahāya ālasiyo sarīramaṇḍanamanuyutto vihāsi. Mahāupāsikā
gehe yāgukhādanīyabhojanīyāni sampādetvā dvāre ṭhitā antaravithiyā
gacchantesu ekaṃ bhikkhuṃ rasataṇhāya bandhitvā gahetuṃ sakkuṇeyyarūpaṃ
upadhārentī tepiṭakaabhidhammikavinayadharānaṃ mahantena parivārena
gacchantānaṃ antare kañci gayhupagaṃ adisvā tesaṃ pacchato gacchantānaṃ
madhuradhammakathikānaṃpi chinnavalāhakasadisānaṃ piṇḍapātikānaṃpi antare
kañci adisvāva ekaṃ yāva bahiaṅgapaccaṅgā akkhīni añjetvā
dukulantaravāsakaṃ nivāsetvā ghaṭitamaṭṭhaṃ cīvaraṃ pārupitvā maṇivaṇṇapattaṃ
ādāya manoramaṃ chattaṃ dhārayamānaṃ visaṭṭhindriyaṃ kāyadaḷhabahulaṃ
āgacchantaṃ disvā imaṃ sakkā gaṇhitunti gantvā vanditvā pattaṃ
gahetvā etha bhanteti gharaṃ ānetvā nisīdāpetvā yāguādīni
parivīsitvā katabhattakiccaṃ taṃ bhikkhuṃ bhante ito paṭṭhāya idheva

---------------------------------------------------------------------------------------------
page173.
Āgaccheyyāthāti āha. Sopi tato paṭṭhāya tattheva gantvā
aparabhāge vissāsiko ahosi. Athekadivasaṃ mahāupāsikā tassa
savanapathe ṭhatvā imasmiṃ gehe upabhogaparibhogamattā atthi tathārūpo
pana me putto vā jāmātaro vā gehaṃ vicāretuṃ samattho natthīti
āha. So tassā vacanaṃ sutvā kimatthaṃ nukho kathetīti thokaṃ
hadaye viddho viya ahosi. Sā dhītaraṃ āha imaṃ palobhetvā
tava vase vattāpehīti āha. Sā tato paṭṭhāya maṇḍitapasādhitā
itthīkūṭavilāsehi taṃ palobhesi. Thūlakumārikāti na ca thūlasarīrāti
daṭṭhabbā thūlā vā hotu kīsā vā pañcakāmaguṇikarāgena pana
thūlatāya thūlakumārikāti vuccati. So hi daharo kilesavasiko hutvā
nadānāhaṃ buddhasāsane patiṭṭhātuṃ sakkhissāmīti cintetvā vihāraṃ
gantvā pattacīvaraṃ niyyādetvā asukaṭṭhānaṃ nāma gamissāmi tatra
me vatthāni pesethāti vatvā vihāraṃ gantvā pattacīvaraṃ niyyādetvā
ukkaṇṭhitosmīti ācariyupajjhāye āha. Te taṃ ādāya  satthu
santikaṃ netvā bhante ayaṃ bhikkhu ukkaṇṭhitoti ārocesuṃ.
Satthā saccaṃ kira tvaṃ bhikkhu ukkaṇṭhitosīti pucchitvā saccaṃ
bhanteti vutte kenukkaṇṭhāpitosīti vatvā thūlakumārikāya bhanteti
vutte bhikkhu pubbepesā tava araññe vasantassa brahmacariyassantarāyaṃ
katvā mahantaṃ anatthamakāsi puna tvaṃ etameva nissāya kasmā
ukkaṇṭhitosīti vatvā bhikkhūhi yācito atītaṃ āhari
atīte bārāṇasiyaṃ brahmadatte rajjaṃ kārente bodhisatto

---------------------------------------------------------------------------------------------
page174.
Kāsikaraṭṭhe mahābhoge brāhmaṇakule nibbattitvā uggahitasippo
kuṭumbaṃ saṇṭhapesi. Athassa bhariyā ekaputtaṃ vijāyitvā kālamakāsi.
So yatheva me piyabhariyāya maraṇaṃ hoti evaṃ mayipi maraṇaṃ āgamissati
kiṃ me gharāvāsena pabbajissāmīti cintetvā kāme pahāya
puttaṃ ādāya himavantaṃ pavisitvā tena saddhiṃ isipabbajjaṃ pabbajitvā
jhānābhiññā nibbattetvā vanamūlaphalāhāro araññe vihāsi.
Tadā paccantagāmavāsino corā janapadaṃ pavisitvā gāmaṃ paharitvā
karamare gahetvā bhaṇḍikaṃ ukkhipāpetvā paccantaṃ pāyiṃsu. Tesaṃ
antare ekā abhirūpā kumārikā kerāṭikapaññāya samannāgatā.
Sā cintesi ime amhe gahetvā dāsibhogena paribhuñjissanti
ekena upāyena palāyituṃ vaṭṭatīti. Sā sāmi sarīrakiccaṃ
kātukāmamhi thokaṃ paṭikkamitvā tiṭṭhathāti vatvā core vañcetvā
palāyi araññe vicarantī bodhisattassa puttaṃ assame katvā
phalāphalatthāya gatakāle pubbaṇhasamaye assamaṃ pāpuṇitvā taṃ
tāpasakumāraṃ kāmaratiyā palobhetvā sīlamassa bhinditvā attano
vase vattetvā kinte araññavāsena ehi gāmaṃ gacchāma tatra
hi rūpādayo kāmaguṇā sulabhāti āha. Sopi sādhūti sampaṭicchitvā
pitā me araññato phalāphalaṃ āharituṃ gato taṃ disvā ubhopi
ekatova gamissāmāti āha. Sā cintesi ayaṃ taruṇadārako
na kiñci jānāti pitarā panassa mahallakakāle pabbajitena
bhavitabbaṃ so āgantvā idha kiṃ karosīti maṃ pothetvā pāde

---------------------------------------------------------------------------------------------
page175.
Gahetvā kaḍḍhitvā araññe khipissati tasmiṃ anāgateyeva palāyissāmīti.
Atha naṃ ahaṃ purato gacchāmi tvaṃ pacchā gaccheyyāsīti vatvā maggasaññaṃ
ācikkhitvā pakkāmi. So tassā gatakālato paṭṭhāya uppannadomanasso
yathā pure kiñci vattaṃ akatvā sīsaṃ pārupitvā antopaṇṇasālāyaṃ
pajjhāyanto nipajji. Mahāsatto phalāphalaṃ ādāya āgantvā
tassā padavalañjaṃ disvā ayaṃ mātugāmassa padavalañjo jāto puttassa
me sīlaṃ bhinnaṃ bhavissatīti cintento paṇṇasālaṃ pavisitvā phalāphalaṃ
otāretvā puttaṃ pucchanto paṭhamaṃ gāthamāha
        na te kaṭṭhāni bhinnāni     na te udakamābhataṃ
        aggipi te na hāsito      kinnu mandova jhāyasīti.
     Tattha aggipi te na hāsitoti aggipi tayā na jalito.
Mandovāti nippañño andhabālo viya ahosi.
     So pitu kathaṃ sutvā uṭṭhāya pitaraṃ vanditvā gāraveneva
araññavāsā manussavāsaṃ gamanatthāya pavedento gāthādvayamāha
        na ussahe vane vatthuṃ      kassapāmantayāmi taṃ
        dukkho vāso araññasmiṃ     raṭṭhaṃ icchāmi gantave.
        Yathā ahaṃ ito gantvā     yasmiṃ janapade vasaṃ
        ācāraṃ brahme sikkheyyaṃ   taṃ dhammaṃ anusāsa manti.
     Tattha kassapāmantayāmi tanti kassapa āmantayāmi taṃ.
Gantaveti gantuṃ. Ācāranti yasmiṃ janapade vasāmi tattha vasanto

---------------------------------------------------------------------------------------------
page176.
Yathā ācāraṃ janapadacārittaṃ sikkheyyaṃ jāneyyaṃ taṃ dhammaṃ anusāsa
ovadāhīti vadati.
     Mahāsatto sādhu tāta desacārittaṃ te kathessāmīti vatvā
gāthādvayamāha
        sace araññaṃ hitvāna       vanamūlaphalāni ca
        raṭṭhe rocayase vāsaṃ      taṃ dhammaṃ nisāmehi me.
        Visaṃ mā paṭisevittha        papātaṃ parivajjaya
        paṅke ca mā visīdittho     yatto āsīvise carāti.
     Tattha dhammanti sace raṭṭhavāsaṃ rocayasi tenahi tvaṃ janapadacārittaṃ
dhammaṃ nisāmehi. Yatto āsīviseti āsīvisassa santike yattapaṭiyatto
careyyāsi sakkonto āsīvisaṃ parivajjeyyāsīti attho.
     Tāpasakumāro saṅkhittena bhāsitassa atthaṃ ajānanto pucchi
        kiṃnu visaṃ papāto vā       paṅko vā brahmacārinaṃ
        kaṃ tvaṃ āsīvisaṃ brūhi       taṃ me akkhāhi pucchitoti.
     Itaropissa byākāsi
        āsavo tāta lokasmiṃ      surā nāma pavuccati
        manuññā surabhī vaggū        madhukhuddarasūpamā
        visaṃ tadāhu ariyā         brahmacariyassa nārada.
        Itthiyo tāta lokasmiṃ      pamattaṃ pamathenti tā
        haranti yuvino cittaṃ        tūlabhaṭṭhaṃva māluto
        papāto esa akkhāto     brahmacariyassa nārada.

---------------------------------------------------------------------------------------------
page177.
        Lābho siloko sakkāro    pūjā parakulesu ca
        paṅko esova akkhāto    brahmacariyassa nārada.
        Mahantā tāta rājāno     āvasanti mahiṃ imaṃ
        mā tādise manussinde     mahante tāta nārada.
        Issarānaṃ adhipatīnaṃ         na tesaṃ pādato care
        āsīviso so akkhāto     brahmacariyassa nārada.
        Bhattattho bhattakāle yaṃ     yaṃ gehaṃ upasaṅkame
        yantettha kusalaṃ jaññā      tattha ghāsesanaṃ care.
        Pavisitvā parakule         pānassa bhojanāya vā
        mitaṃ khāde mitaṃ bhuñje      na ca rūpe manaṃ kare.
        Guṭṭhaṃ majjaṃ kirāsañca       sabhādhikaraṇāni ca
        ārakā parivajjehi        yānīva visamaṃ pathanti.
     Tattha āsavoti pupphāsavādivisaṃ. Tadāhūti taṃ āsavasaṅkhātaṃ
suraṃ ariyā brahmacariyassa visanti vadanti. Pamattanti muṭṭhassatiṃ.
Tūlabhaṭṭhaṃ vāti rukkhato bhassetvā patitatūlaṃ viya. Akkhātoti buddhādīhi
kathito. Silokoti kittivaṇṇo. Sakkāroti añjalīkammādi.
Pūjāti gandhamālādīhi pūjā. Paṅkoti osīdāpanaṭṭhena paṅkoti
akkhāto. Mahanteti mahantabhāvappatte. Na tesaṃ pādato
careti tesaṃ santike na care rājakulupako na siyāti attho.
Rājāno hi āsīviso viya muhutteneva kujjhitvā anayabyasanaṃ pāpenti.

---------------------------------------------------------------------------------------------
page178.
Apica antepurappavesane vuttādīnavavasena attho veditabbo.
Bhattatthoti bhattena atthiko hutvā. Yantettha kusalanti yante
upasaṅkamitabbagehesu kusalaṃ anavajjaṃ pañcāgocararahitaṃ jāneyyāsi
tattha ghāsesanaṃ careyyāsīti attho. Na ca rūpe manaṃ kareti kule
mattaññū hutvā bhojanaṃ bhuñjantopi tattha itthīrūpe manaṃ mā
kareyyāsi mā cakkhuṃ ummiletvā itthīrūpe nimittaṃ gaṇheyyāsīti
vadati. Guṭṭhaṃ majjaṃ kirāsañcāti ayaṃ poṭṭhakesu pāṭho aṭṭhakathāyaṃ
pana goṭṭhaṃ majjaṃ kirāsañcāti vatvā goṭṭhanti gunnaṃ ṭhitaṭṭhānaṃ.
Majjanti pānāgāraṃ. Kirāsanti dhuttakerāṭikajananti vuttaṃ.
Sabhādhikaraṇāni cāti sabhāyo ca hiraññasuvaṇṇānañca nidhiṭṭhānaṃ.
Ārakāti etāni sabbāni dūrato parivajjeyyāsīti. Yānīvāti
sappitelayānena gacchanto visamaṃ maggaṃ viya.
     Māṇavo pituno kathentasseva satiṃ paṭilabhitvā tāta alaṃ
me manussapathenāti āha. Athassa pitā mettādibhāvanaṃ ācikkhi.
Tassa ovāde ṭhatvā nacirasseva jhānābhiññā nibbattesi. Ubho
pituputtā aparihīnajjhānā brahmaloke nibbattiṃsu.
     Satthā imaṃ dhammadesanaṃ āharitvā jātakaṃ samodhānesi tadā
sā kumārikā ayaṃ thūlakumārikā ahosi tāpasakumāro ukkaṇṭhitabhikkhu
pitā pana ahamevāti.
                Cullanāradakassapajātakaṃ catutthaṃ.
                -----------------------

---------------------------------------------------------------------------------------------
page179.
                      5 Dūtajātakaṃ.
     Dūte te brahme pāhesinti idaṃ satthā jetavane viharanto
attano paññāpasaṃsanaṃ ārabbha kathesi.
     Dhammasabhāyaṃ bhikkhū satthu guṇakathaṃ samuṭṭhāpesuṃ passathāvuso
dasabalassa upāyakosallaṃ nandassa kulaputtassa accharāyo dassetvā
arahattaṃ adāsi cullapanthakassa pilotikaṃ datvā saha paṭisambhidāhi
arahattaṃ adāsi kammāraputtassa padumaṃ datvā arahattaṃ adāsi
evaṃ nānāupāyehi satte vinetīti. Satthā āgantvā kāya nuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave idāneva tathāgato idaṃ hotīti upāyajānanena
upāyakusalo pubbepi upāyakusaloyevāti vatvā atītaṃ āhari
     atīte bārāṇasiyaṃ brahmadatte rajjaṃ kārente janapado
ahirañño ahosi. So hi janapadaṃ pīḷetvā dhanameva saṅkaḍḍhi.
Tadā bodhisatto kāsikagāme brāhmaṇakule nibbattitvā vayappatto
takkasilaṃ gantvā pacchā dhammena bhikkhaṃ caritvā ācariyassa dhanaṃ
āharissāmīti vatvā sippaṃ paṭṭhapetvā niṭṭhitasippo anuyogaṃ datvā
ācariya tumhākaṃ ācariyadhanaṃ āharissāmīti āpucchitvā nikkhamma
janapade caranto dhammena samena pariyesitvā satta nikkhe labhitvā
ācariyassa dassāmīti gacchanto antarāmagge gaṅgaṃ tarituṃ nāvaṃ
abhirūhi. Tassa tattha nāvāya parivattamānāya taṃ suvaṇṇaṃ udake

---------------------------------------------------------------------------------------------
page180.
Pati. So cintesi dullabhaṃ hiraññaṃ janapade puna ācariyadhane
pariyesiyamāne papañco bhavissati yannūnāhaṃ gaṅgātīreyeva nīrāhāro
nisīdeyyaṃ tassa me nisinnabhāvaṃ anupubbena rājā jānissati tato
amacce pesessati ahaṃ tehi saddhiṃ na mantessāmi tato rājā
sayaṃ āgamissati iminā upāyena tassa santike ācariyadhanaṃ
labhissāmīti. So gaṅgātīre uttarisāṭakaṃ pārupitvā yaññasuttaṃ
bahi ṭhapetvā rajaṭapaṭavaṇṇe vālukātale suvaṇṇapaṭimā viya nisīdi.
Taṃ nīrāhāraṃ nisinnaṃ disvā mahājano kasmā nisinnosīti pucchati.
Kassaci na kathesi. Punadivase dvāragāmavāsino tassa tattha
nisinnabhāvaṃ sutvā āgantvā pucchiṃsu. Tesaṃpi na kathesi. Te
tassa kilamathaṃ disvā paridevantā pakkamiṃsu. Tatiyadivase nagaravāsino
āgamiṃsu catutthadivase nagarato issarajanā pañcamīdivase rājapurisā.
Chaṭṭhadivase rājā amacce pesesi. Tehipi saddhiṃ na kathesi.
Sattame divase rājā bhayappatto hutvā tassa santikaṃ gantvā
pucchanto paṭhamaṃ gāthamāha
        dūte te brahme pāhesiṃ   gaṅgātīrasmi jhāyato
        tesaṃ puṭṭho na byākāsi    dukkhaṃ tuyhaṃ mataṃ nu teti.
     Tattha tuyhaṃ mataṃ nu teti kiṃ nukho brāhmaṇa yaṃ tava dukkhaṃ
uppannaṃ taṃ tuyhameva mataṃ na aññassa ācikkhitabbanti.
     Taṃ sutvā mahāsatto mahārāja dukkhaṃ nāma harituṃ samatthassevācikkhi-
tabbaṃ na aññassāti vatvā satta gāthā abhāsi

---------------------------------------------------------------------------------------------
page181.
        Sace te dukkhaṃ uppajje    kāsīnaṃ raṭṭhavaḍḍhana
        mā kho no tassa akkhāhi   yo taṃ dukkhaṃ na mocaye.
        Yo tassa dukkhajātassa      ekantaṃ api bhāsato
        vippamoceyya dhammena      kāmaṃ tassa pavedaye.
        Suvijānaṃ siṅgālānaṃ        sakuntānañca vassitaṃ
        manussavassitaṃ rāja         dubbijānataraṃ tato.
        Api ce maññatī poso      ñātimitto sakhāti vā
        yo pubbe sumano hutvā    pacchā sampajjate diso.
                Yo attano dukkhamanānupuṭṭho
                pavedaye jantumakālarūpe
                ānandino tassa bhavanti mittā
                hitesino tassa dukkhī bhavanti.
                Kālañca ñatvāna tathāvidhassa
                medhāvinaṃ ekamanaṃ viditvā
                akkheyya tippāni parassa dhīro
                saṇhaṃ giraṃ atthavatiṃ pamuñce.
                Sace ca jaññā avisayhamattano
                nāyaṃ nīti mayha sukhāgamāya
                ekopi tippāni saheyya dhīro
                saccaṃ hirottappamapekkhamānoti.
     Tattha uppajjeti sace tava uppajjeyya. Mā akkhāhīti

---------------------------------------------------------------------------------------------
page182.
Mā kathehi. Dubbijānataraṃ tatoti tiracchānagatavassitatopi dubbijānataraṃ
tasmā tathato ajānitvā harituṃ asamatthassa attano dukkhaṃ na
kathetabbamevāti. Api ceti gāthāya kathitattāva. Anānupuṭṭhoti
punappunaṃ puṭṭho. Pavedayeti katheti. Akālarūpeti akāle.
Kālanti attano guyhassa kathanakālaṃ. Tathāvidhassāti paṇḍitapurisaṃ
attanā saddhiṃ ekamanaṃ viditvā tathāvidhassa ācikkheyya. Tippānīti
dukkhāni. Saceti yadi attano dukkhaṃ avisayhaṃ attano vā
paresaṃ vā purisakāre sati kiccaṃ jāneyya. Nītīti evaṃ
lokapaveṇi aṭṭhalokadhammāti attho. Idaṃ vuttaṃ hoti atha
ayaṃ lokapaveṇi na ca mayhameva sukhāgamāya uppannehi aṭṭhahi
lokadhammehi mutto nāma natthi evaṃ sante sukhameva paṭṭhentena
parassa dukkhāropanaṃ nāma ayuttaṃ netaṃ hirottappasampannena kattabbaṃ
atthi ca me hirottappanti saccaṃ saṃvijjamānaṃ attani hirottappaṃ
apekkhamānova aññassa anārocetvā ekova tippāni saheyya
dhīroti.
     Evaṃ mahāsatto sattahi gāthāhi rañño dhammaṃ desetvā
attano ācariyassa dhanassa pariyesitabhāvaṃ dassento catasso gāthā
abhāsi
        ahaṃ raṭṭhāni vicaranto      nigame rājadhāniyo
        bhikkhamāno mahārāja       ācariyassa dhanatthiko.

---------------------------------------------------------------------------------------------
page183.
        Gahapatī rājapurise         mahāsāle ca brāhmaṇe
        alatthaṃ satta nikkhāni       suvaṇṇassa janādhipa
        te me naṭṭhā mahārāja    tasmā socāmihaṃ bhusaṃ.
        Purisā te mahārāja       manasānuvicintitā
        nālaṃ dukkhā pamocetuṃ      tasmā tesaṃ na byāhariṃ.
        Tvañca mesi mahārāja      manasānuvicintito
        alaṃ dukkhā pamocetuṃ       tasmā tuyhaṃ pavedayinti.
     Tattha bhikkhamānoti ete gahapatiādayo yācamāno. Te meti
te satta nikkhā mama gaṅgātarantassa naṭṭhā gaṅgāya patitā.
Purisā teti mahārāja tava dūtapurisā. Manasānuvicintitāti nālaṃ
ime maṃ dukkhā mocetunti mayā ñātā. Tasmāti tena kāraṇena
tesaṃ attano dukkhaṃ nācikkhiṃ. Pavedayinti kathesiṃ.
     Rājā tassa dhammakathaṃ sutvā mā cintayi brāhmaṇa ahaṃ
te ācariyadhanaṃ dassāmīti dviguṇaṃ dhanaṃ adāsi.
     Tamatthaṃ pakāsento satthā osānagāthamāha
        tassādāsi pasannacitto     kāsīnaṃ raṭṭhavaḍḍhano
        jātarūpamaye nikkhe        suvaṇṇassa catuddasāti
     tattha jātarūpamayeti te suvaṇṇassa cuddasa nikkhe jātarūpamaye
yeva adāsi na ca yassa vā tassa vā suvaṇṇassāti attho.
     Mahāsatto rañño ovādaṃ datvā ācariyassa dhanaṃ datvā
dānādīni puññāni katvā rājāpi tassovāde ṭhito dhammena rajjaṃ

---------------------------------------------------------------------------------------------
page184.
Kāretvā ubhopi yathākammaṃ gatā.
     Satthā imaṃ dhammadesanaṃ āharitvā na bhikkhave idāneva pubbepi
tathāgato upāyakusaloyevāti vatvā jātakaṃ samodhānesi tadā
rājā ānando ahosi ācariyo sārīputto māṇavo pana
ahamevāti.
                     Dūtajātakaṃ pañcamaṃ.
                     -------------
                     6 Kāliṅgajātakaṃ.
     Rājā kāliṅgo cakkavattīti idaṃ satthā jetavane viharanto
ānandattherena kataṃ mahābodhipūjaṃ ārabbha kathesi.
     Veneyyasaṅgahatthāya hi tathāgate janapadacārikaṃ pakkante
sāvatthivāsino gandhamālādihatthā jetavanaṃ gantvā aññaṃ pūjanīyaṭṭhānaṃ
alabhitvā gandhakuṭidvāre pātetvā gacchanti tena uḷārapāmojjā
honti. Taṃ kāraṇaṃ ñatvā anāthapiṇḍiko tathāgatassa jetavanaṃ
āgatakāle ānandattherassa santikaṃ gantvā bhante ayaṃ vihāro
tathāgate cārikaṃ pakkante nippaccayo hoti manussānaṃ gandhamālādīhi
pūjanīyaṭṭhānaṃ na hoti sādhu bhante tathāgatassa imamatthaṃ ārocetvā
ekassa pūjanīyaṭṭhānassa sakkuṇeyyabhāvaṃ jānāthāti. So sādhūti
sampaṭicchitvā tathāgataṃ pucchi kati nukho bhante cetiyānīti. Tīṇi
ānandāti. Katamāni tīṇīti. Sārīrikaṃ pāribhogikaṃ uddisikanti.

---------------------------------------------------------------------------------------------
page185.
Sakkā pana bhante tumhesu carantesuyeva cetiyaṃ kātunti. Ānanda
sārīrikaṃ na sakkā kātuṃ tamhi buddhānaṃ parinibbutakāle hoti
uddisikamavatthukaṃ mamāyanamattameva hoti buddhehi paribhutto mahābodhi
buddhesu dharantesupi parinibbutesupi cetiyamevāti. Bhante tumhesu
pakkantesu jetavanamahāvihāro appaṭisaraṇo hoti manussā pūjanīyaṭṭhānaṃ
na labhanti mahābodhito bījaṃ āharitvā jetavanadvāre ropessāmi
bhanteti āha. Sādhu ānanda ropehi evaṃ sante jetavane mama
nibaddhavāso viya bhavissatīti. Thero kosalanarindassa anāthapiṇḍikassa
visākhādīnañca ārocetvā jetavanadvāre bodhiropanaṭṭhāne āvāṭaṃ
khaṇāpetvā mahāmoggallānattheraṃ āha bhante ahaṃ jetavanadvāre
bodhiṃ ropessāmi mahābodhito me bodhipakkaṃ āharathāti. Thero
sādhūti sampaṭicchitvā ākāsena bodhimaṇḍaṃ gantvā vaṇḍā
parigalantaṃ pakkaṃ bhūmiṃ appattameva cīvarena sampaṭicchitvā ādāya
āharitvā ānandattherassa adāsi. Ānandatthero ajja kira
bodhiṃ ropessāmāti kosalarājādīnaṃ ārocesi. Rājā
sāyaṇhasamaye mahantena parivārena sabbūpakaraṇāni gāhāpetvā
āgami. Tathā anāthapiṇḍiko ca visākhā ca añño ca saddho
jano. Thero mahābodhiropanaṭṭhāne mahantaṃ suvaṇṇakaṭāhaṃ ṭhapetvā
heṭṭhā chiddaṃ kāretvā idaṃ bodhipakkaṃ ropehi mahārājāti raññova
adāsi. So cintesi rajjaṃ nāma na sabbakālaṃ amhākaṃ

---------------------------------------------------------------------------------------------
page186.
Tiṭṭhati idaṃ mayā anāthapiṇḍikena ropāpetuṃ vaṭṭatīti. So taṃ
bodhipakkaṃ mahāseṭṭhissa hatthe ṭhapesi. Anāthapiṇḍiko gandhakalalaṃ
viyūhitvā tattha pātesi. Tasmiṃ tassa hatthato muttamatteyeva
sabbesaṃ passantānañca naṅgalasīsappamāṇo bodhikhandho paññāsahatthubbedho
uṭṭhahi. Catūsu disāsu uddhañcāti pañca mahāsākhā paṇṇāsahatthāva
nikkhamiṃsu. Iti so taṃkhaṇaññeva vanappatijeṭṭhako hutvā aṭṭhāsi.
Rājā aṭṭhasatamatte suvaṇṇarajaṭaghaṭe gandhodakena pūretvā
nīluppalahatthakādipaṭimaṇḍite mahābodhiṃ parikkhipitvā puṇṇaghaṭapantiyo
nāma ṭhapāpesi sattaratanamayaṃ vedikaṃ kāresi suvaṇṇamissakaṃ vālukaṃ
okiri pākāraparikkhepaṃ kāresi sattaratanamayadvārakoṭṭhakaṃ kāresi.
Sakkāro mahā ahosi. Thero tathāgataṃ upasaṅkamitvā bhante tumhehi
mahābodhimūle samāpannasamāpattiṃ mayā ropitabodhimūle nisīditvā
mahājanassa hitatthāya samāpajjathāti āha. Ānanda kiṃ kathesi mayi
mahābodhimaṇḍe samāpannasamāpattiṃ samāpajjitvā nisinne añño
padeso dhāretuṃ na sakkotīti. Bhante mahājanassa hitatthāya
imassa bhūmippadesassa dhūraniyāmena samāpattisukhena taṃ bodhimūlaṃ
paribhuñjathāti. Satthā ekarattiṃ samāpattisukhena taṃ paribhuñji. Thero
kosalarājādīnaṃ kathetvā bodhimahaṃ nāma kāresi. Sopi kho bodhi
ānandattherena ropitattā ānandabodhiyevāti paññāyittha. Tadā
dhammasabhāyaṃ kathaṃ samuṭṭhāpesuṃ āyasmā ānando dharanteyeva

---------------------------------------------------------------------------------------------
page187.
Tathāgate bodhiṃ ropāpetvā mahāpūjaṃ karoti aho mahāguṇo
theroti. Satthā āgantvā kāya nuttha bhikkhave etarahi kathāya
sannisinnāti pucchitvā imāya nāmāti vutte na bhikkhave idāneva
pubbepi ānando saparivāresu catūsu mahādīpesu manusse gahetvā
bahugandhamāle āharāpetvā mahābodhimaṇḍe bodhimahaṃ kāresiyevāti
vatvā atītaṃ āhari
     atīte kāliṅgaraṭṭhe dantapuranagare kāliṅgo nāma rājā rajjaṃ
kāresi. Tassa mahākāliṅgo cullakāliṅgoti dve puttā ahesuṃ.
Tesu nemittakā jeṭṭhaputtaṃ pitu accayena rajjaṃ kāressatīti byākariṃsu.
Kaniṭṭhaṃ pana ayaṃ isipabbajjaṃ pabbajitvā bhikkhāya carissati putto
panassa cakkavatti bhavissatīti byākariṃsu. Aparabhāge jeṭṭhaputto pitu
accayena rājā ahosi. Kaniṭṭho pana uparājā. So putto kira
me cakkavatti bhavissatīti puttaṃ nissāya mānamakāsi. Rājā asahanto
cullakāliṅgaṃ gaṇhāti ekaṃ atthacarakaṃ āṇāpesi. So gantvā
kumāra rājā taṃ gaṇhāpetukāmo tava jīvitaṃ rakkhāti āha. So
attano lañcamuddikañca sukhumakambalañca khaggañcāti imāni tīṇi
atthacarakassa amaccassa dassetvā imāya saññāya mama puttassa
rajjaṃ dadeyyāthāti vatvā araññaṃ pavisitvā ramaṇīye bhūmibhāge
assamaṃ katvā isipabbajjaṃ pabbajitvā nadītīre vāsaṃ kappesi.
Maddaraṭṭhepi sāgalanagare maddarañño aggamahesī dhītaraṃ vijāyi.

---------------------------------------------------------------------------------------------
page188.
Taṃ nemittakā ayaṃ bhikkhaṃ caritvā jīvissati putto panassā cakkavatti
bhavissatīti byākariṃsu. Jambūdīparājāno taṃ pavuttiṃ sutvā
ekappahāreneva āgantvā nagaraṃ rundhiṃsu. Maddarājā cintesi
sacāhaṃ imaṃ ekassa dassāmi sesarājāno kujjhissanti mama dhītaraṃ
rakkhissāmīti dhītarañca bhariyañca gahetvā aññātakavesena palāyitvā
araññaṃ pavisitvā kāliṅgakumārassa assamapadato uparibhāge assamaṃ
katvā pabbajitvā uñchācariyāya jīvitaṃ kappento tattha paṭivasati.
Mātāpitaro dhītaraṃ rakkhissāmāti taṃ assamapade katvā phalāphalatthāya
gacchanti. Sā tesaṃ gatakāle nānāpupphāni gahetvā pupphacumbitakaṃ
katvā gaṅgātīre ṭhapesi. Sopāṇapantī viya jāto. Eko
supupphito ambarukkho atthi. Taṃ abhiruyhitvā kīḷitvā pupphacumbitakaṃ
khipati. Taṃ ekadivasaṃ gaṅgāyaṃ nhāyantassa kāliṅgakumārassa sīse
laggi. So oloketvā idaṃ ekāya itthiyā kataṃ no ca
kho mahallikāya kataṃ taruṇakumārikāya kataṃ vimaṃsissāmi tāva
nanti kilesavasena uparigaṅgaṃ gantvā tassā ambarukkhe
nisīditvā madhurena sarena gāyantiyā saddaṃ sutvā rukkhamūlaṃ gantvā
taṃ disvā bhadde kānāma tvanti āha. Mānusīhamasmi sāmīti.
Tenahi otarāhīti. Na sakkā sāmi ahaṃ khattiyāti. Bhadde
ahaṃ khattiyova otarāhīti. Sāmi na vacanamatteneva khattiyo hoti
yadi khattiyo khattiyamāyaṃ kathethāti. Te ubhopi aññamaññaṃ
khattiyamāyaṃ kathayiṃsu. Tesaṃ piyasaṃvāsavasena vasantānaṃ rājadhītā gabbhaṃ

---------------------------------------------------------------------------------------------
page189.
Labhitvā dasamāsaccayena dhaññapuññalakkhaṇasampannaṃ puttaṃ vijāyi.
Kāliṅgotissa nāmaṃ akaṃsu. So vayappatto pitu ceva ayyakassa
ca santike sabbasippānaṃ nipphattiṃ pāpuṇi. Athassa pitā
nakkhattayogavasena bhātu matabhāvaṃ ñatvā tāta mā tvaṃ araññe
vasa peteyyo mahākāliṅgo kālakato tvaṃ dantapuraṃ gantvā
kulasantakaṃ rajjaṃ gaṇhāhīti vatvā attanā ānītaṃ muddikañca
kambalañca khaggañca datvā tāta dantapuranagare asukavīthiyaṃ amhākaṃ
atthacarako amacco atthi tassa gehe sayanamajjhe otaritvā
imāni tīṇi ratanāni tassa dassetvā mama puttabhāvaṃ ācikkha so
taṃ rajje patiṭṭhapessatīti uyyojesi. So mātāpitaro ca ayyake
ca vanditvā puññamahiddhiyā ākāsena āgantvā amaccassa
sayanapiṭṭheyeva otaritvā kosi tvanti puṭṭho cullakāliṅgassa
puttomhīti ācikkhitvā tāni ratanāni dassesi. Amacco
rājaparisāya ārocesi. Amaccā nagaraṃ alaṅkārāpetvā tassa
chattaṃ ussāpayiṃsu. Athassa kāliṅgassa bhāradvājonāma purohito
tassa cakkavattivattāni ācikkhi. So taṃ vattaṃ pūresi.
Athassa paṇṇarasuposathadivase cakkadahato cakkaratanaṃ uposathakulato
hatthiratanaṃ valāhakaassarājakulato assaratanaṃ vepullapabbatato maṇiratanaṃ
āgami itthīgahapatiparināyakaratanāni pātubhaviṃsu. So cakkavāḷagabbhe
rajjaṃ gaṇhitvā ekadivasaṃ chattiṃsayojanāya senāya parivuto
sabbasetaṃ kelāsakūṭapaṭibhāgaṃ hatthiṃ abhiruyha mahantena sirivilāsena

---------------------------------------------------------------------------------------------
page190.
Mātāpitūnaṃ santikaṃ pāyāsi. Athassa sabbabuddhānaṃ jayamaṇḍalassa
paṭhavinābhibhūtassa mahābodhimaṇḍalassa uparibhāgena nāgo gantuṃ
nāsakkhi. Rājā punappunaṃ codesi. So nāsakkhiyeva.
     Tamatthaṃ pakāsento satthā paṭhamaṃ gāthamāha
        rājā kāliṅgo cakkavatti   dhammena paṭhavimanusāsi
        agamāsi bodhisamīpaṃ         nāgena mahānubhāvenāti.
     Athassa rañño purohito raññā saddhiṃ gacchanto ākāsena
āvaraṇaṃ nāma natthi kiṃ nukho rājā hatthiṃ pesetuṃ na sakkoti
vimaṃsissāmīti ākāsato oruyha sabbabuddhānaṃ jayapallaṅkaṃ
paṭhavinābhimaṇḍalabhūtaṃ bhūmibhāgaṃ passi. Tadā kira tattha aṭṭhakarīsamatte
ṭhāne sasakamassumattaṃpi tiṇaṃ nāma natthi rajaṭapaṭavaṇṇā vālukā
vippakiṇṇā hoti. Samantā tiṇalatāvanappatayo bodhimaṇḍaṃ
padakkhiṇaṃ katvā āvattitvā bodhimaṇḍābhimukhāva aṭṭhaṃsu. Brāhmaṇo
bhūmibhāgaṃ oloketvā idaṃ hi sabbabuddhānaṃ sabbakilesavidhaṃsanaṭṭhānaṃ
imassa uparibhāgena sakkādīhipi na sakkā gantunti cintetvā
kāliṅgarañño santikaṃ gantvā bodhimaṇḍassa vaṇṇaṃ kathetvā rājānaṃ
otarāti āha.
     Tamatthaṃ pakāsento satthā imā gāthā āha
       kāliṅgo bhāradvājo rājānaṃ  kāliṅgasamaṇakolaññaṃ
       cakkavattayato pariggahetvā    pañjalī idamavoca

---------------------------------------------------------------------------------------------
page191.
       Paccoroha mahārāja         bhūmibhāgoyaṃ samaṇugīto
       idha anadhivarā buddhā         abhisambuddhā virocanti.
       Padakkhiṇato āvaṭṭā         tiṇalatā asmiṃ bhūmibhāgasmiṃ
       paṭhaviyā ayaṃ maṇḍo          iti no sutaṃ mahārāja.
       Sāgarapariyantāya            sabbabhūtadharaṇiyā
       paṭhaviyā ayaṃ maṇḍo          orohitvā namo karohi.
       Ye te bhavanti nāgā        abhijātāva kuñjarā
       ettāvatā padesaṃ taṃ        te nāgā nevamupayanti.
       Abhijāto nāgo kāmaṃ        pesehi kuñjaraṃ dantiṃ
       ettāvatā padesā ca       na sakkā nāgena upagantuṃ.
       Taṃ sutvā kāliṅgo rājā     veyyañjanikavaco nisāmetvā
       sampesesi nāgaṃ uyyāma      mayaṃ yathā idaṃ vacanaṃ.
       Sampesito ca raññā nāgo    koñcova abhinaditvāna
       paṭisakkitvā nisīdi           garubhāraṃ asahamānoti.
     Tattha samaṇakolaññanti tāpasānaṃ puttaṃ. Cakkavattayatoti
cakkavattayamānaṃ cakkavattinti attho. Pariggahetvāti bhūmibhāgaṃ
vimaṃsitvā. Samaṇugītoti sabbabuddhehi vaṇṇito. Anadhivarāti
atulyā appameyyā. Virocantīti vihatasabbakilesandhakārā
taruṇasuriyo viya idha nisinnā virocanti. Tiṇalatāti tiṇāni ca
latāni ca. Maṇḍoti catunahutādhikadviyojanasatasahassabahalāya paṭhaviyā
maṇḍo sāro nābhibhūto acalaṭṭhānaṃ kappe saṇṭhahante paṭhamaṃ saṇṭhahati

---------------------------------------------------------------------------------------------
page192.
Vinassante pacchā vinassati. Iti no sutanti evaṃ amhehi
lakkhaṇamantavasena sutaṃ. Orohitvāti ākāsā otaritvā imassa
sabbabuddhānaṃ kilesavidhaṃsanaṭṭhānassa namakāraṃ karohi pūjāsakkāramanuvadhehi.
Ye teti ye te cakkavattirañño hatthiratanasaṅkhātā uposathakule
nibbattanāgā. Ettāvatāti sabbepi te ettakaṃ padesaṃ nevamupayanti
codiyamānāpi na upagacchantiyeva. Abhijātoti gocariyādīni aṭṭha
hatthikulāni abhibhavitvā atikkamitvā uposathakule jāto. Kuñjaranti
uttamaṃ. Ettāvatāti ettako padeso sakkā etena nāgena
upagantuṃ ito uttariṃ na sakkā abhikaṅkhanto vajiraṅkusena saññaṃ
datvā pesehīti. Veyyañjanikavaco nisāmetvāti bhikkhave so rājā
tassa lakkhaṇapāṭhakassa veyyañjanikassa kāliṅgabhāradvājassa vaco
nisāmetvā upadhāretvā jānissāma mayaṃ yathā imassa vacanaṃ yadi vā
saccaṃ yadi vā alikanti vimaṃsanto nāgaṃ pesetīti attho. Koñcova
abhinaditvānāti bhikkhave so nāgo tena raññā vajiraṅkusena codetvā
pesito koñcasakuṇo viya naditvā paṭisakkitvā soṇḍaṃ ukkhipitvā
gīvaṃ unnāmetvā garubhāraṃ vahituṃ asakkonto viya ākāseyeva
nisīdi.
     So tena punappunaṃ vijjhiyamāno vedanaṃ sahituṃ asakkonto
kālamakāsi. Rājā panassa matabhāvaṃ ajānanto tathā nisinnova
ahosi. Kāliṅgabhāradvājo mahārāja tava nāgo niruddho aññaṃ
hatthiṃ saṅkamāti avoca.

---------------------------------------------------------------------------------------------
page193.
     Tamatthaṃ pakāsento satthā dasamaṃ gāthamāha
              kāliṅgo bhāradvājo nāgaṃ khīṇāyukaṃ viditvāna
              rājānaṃ kāliṅgaṃ taramāno ajjhabhāsittha
              aññaṃ saṅkama nāgaṃ nāgo khīṇāyuko mahārājāti.
     Tattha nāgo khīṇāyukoti nāgo te jīvitakkhayaṃ patto yaṃkiñci
karontena na hi sakkā piṭṭhe nisinnena bodhimaṇḍamatthakena gantuṃ
aññaṃ nāgaṃ saṅkamāti.
     Rañño puññiddhibalena añño nāgo uposathakulato āgantvā
piṭṭhiṃ upanāmesi. Rājā tassa piṭṭhiyaṃ opanisīdi. Tasmiṃ khaṇe
matahatthī bhūmiyaṃ pati.
     Tamatthaṃ pakāsento satthā itaragāthamāha
              taṃ sutvā kāliṅgo taramāno
              saṅkami nāgaṃ saṅkanteva raññe
              nāgo tattheva pati bhūmyā
              veyyañjanikavaco yathā tathā ahu nāgoti.
     Atha rājā ākāsā oruyha bodhimaṇḍaṃ oloketvā pāṭihāriyaṃ
disvā bhāradvājassa thutiṃ karonto āha
              kāliṅgabhāradvājaṃ kāliṅgo brāhmaṇaṃ idamavoca
              tavamevāsi sambuddho sabbaññū sabbadassāvīti.
     Brāhmaṇo taṃ anadhivāsento attānaṃ nīce ṭhāne ṭhapetvā
buddheyeva upasaṅkamitvā vaṇṇesi.

---------------------------------------------------------------------------------------------
page194.
Tamatthaṃ pakāsento satthā imā gāthā abhāsi
       taṃ anadhivāsento kāliṅgo    brāhmaṇo idamavoca
       veyyañjanikā hi mayaṃ         buddhā sabbaññuno mahārāja.
       Sabbaññū sabbavidū ca          buddhā lakkhaṇena jānanti
       āgamabalasā hi mayaṃ          buddhā sabbaṃ pajānantīti.
     Tattha veyyañjanikāti mahārāja mayaṃ byañjanaṃ disvā byākaraṇasamatthā
sugatabuddhānāma mahārāja buddhā pana sabbaññū sabbavidū buddhā hi
atītādibhedaṃ sabbaṃ jānanticeva vidiyanti ca sabbaññutañāṇena te sabbaṃ
jānanti lakkhaṇena mayaṃ pana āgamabalasā attano sippabaleneva
jānāma tañca ekadesameva buddhā pana sabbaṃ pajānantīti.
     Rājā buddhaguṇe sutvā somanassappatto hutvā sakalacakkavāḷa-
vāsikehi bahuṃ gandhamālaṃ āharāpetvā mahābodhimaṇḍe sattāhaṃ
bodhipūjaṃ kāresi.
     Tamatthaṃ pakāsento imaṃ gāthādvayamāha
       mahāyitvāna sambodhiṃ         nānāturiyehi vijjamānehi
       mālāvilepanaṃ abhiharitvā      pākāraparikkhepaṃ kāresi
       atha rājā pāyāsi.
       Saṭṭhivāhasahassāni           pupphāni sannipātayi
       pūjesi rājā kāliṅgo       bodhimaṇḍamanuttaranti.
     Tattha pāyāsīti mātāpitūnaṃ santikaṃ agamāsi so

---------------------------------------------------------------------------------------------
page195.
Mahābodhimaṇḍe aṭṭhārasahatthaṃ suvaṇṇathambhaṃ ussāpesi tassa sattaratanamayaṃ
vedikaṃ kārāpesi ratanamissakavālikaṃ okiritvā pākāraparikkhepaṃ
kāresi sattaratanamayaṃ dvārakoṭṭhakaṃ kāresi devasikaṃ pupphāni
saṭṭhivāhasahassāni pātayi evaṃ bodhimaṇḍaṃ pūjesi. Pāliyaṃ pana
saṭṭhivāhasahassānaṃ pupphānanti ettakamevāgataṃ.
     Evaṃ mahābodhipūjaṃ katvā gantvā mātāpitaro ādāya dantapūrameva
āgantvā dānādīni puññāni katvā tāvatiṃsabhavane nibbatti.
     Satthā imaṃ dhammadesanaṃ āharitvā na bhikkhave idāneva
pubbepi ānando bodhipūjaṃ akāsiyevāti vatvā jātakaṃ samodhānesi
tadā kāliṅgo ānando ahosi kāliṅgabhāradvājo pana ahamevāti.
                    Kāliṅgajātakaṃ chaṭṭhaṃ.
                      -----------
                     7. Akittijātakaṃ.
     Akittiṃ disvāna sammantanti idaṃ satthā jetavane viharanto
ekaṃ sāvatthīvāsikaṃ dānapatiupāsakaṃ ārabbha kathesi.
     So kira satthāraṃ nimantetvā sattāhaṃ buddhappamukhassa bhikkhusaṅghassa
mahādānaṃ datvā pariyosānadivase ariyasaṅghassa sabbaparikkhāre
adāsi. Atha satthā parisamajjheyeva ṭhito anumodanaṃ karonto
upāsaka mahā te pariccāgo atidukkaraṃ tayā kataṃ ayaṃ hi
dānavaṃsonāma porāṇakapaṇḍitānaṃ vaṃso dānaṃnāma gīhināpi

---------------------------------------------------------------------------------------------
page196.
Pabbajitenāpi dātabbameva porāṇakapaṇḍitā pabbajitvā pana araññe
vasantā aloṇaniddhūpanaṃ udakamattasitakārapaṇṇañca khādantāpi
sampattayācakānaṃ datvā sayaṃ pītisukhena yāpesunti vatvā bhante
idaṃ tāva sabbaparikkhāradānaṃ mahājanassa pākaṭaṃ tumhehi vuttaṃ
apākaṭaṃ taṃ no kathethāti tena yācito atītaṃ āhari
     atīte bārāṇasiyaṃ brahmadatte rajjaṃ kārente bodhisatto
asītikoṭivibhavassa brāhmaṇassa mahāsālakule nibbatti. Akittītissa
nāmaṃ kariṃsu. Tassa padasā gamanakāle bhaginiṃpi vijāyi. Yasavatītissā
nāmaṃ kariṃsu. Mahāsatto soḷasavassakāle takkasilaṃ gantvā
sabbasippāni uggaṇhitvā paccāgamāsi. Athassa mātāpitaro
kālamakaṃsu. So tesaṃ petakiccāni kāretvā dhanavilokanaṃ karonto
asukonāma ettakaṃ dhanaṃ saṇṭhāpetvā atīto asuko ettakanti
vacanaṃ sutvā saṃviggamānaso hutvā idaṃ pana me paññāyati na dhanassa
saṃhārakā sabbe imaṃ dhanaṃ pahāyeva gatā ahaṃ na taṃ ādāya gamissāmīti
bhaginiṃ pakkosāpetvā tvaṃ imaṃ dhanaṃ paṭipajjāhīti āha. Tumhākaṃ
pana ko ajjhāsayoti. Pabbajitukāmomhīti. Bhātika ahaṃ tumhehi
chaḍḍitakhelaṃ sirasā na sampaṭicchissāmi na me iminā attho ahampi
pabbajissāmīti. So rājānaṃ āpucchitvā bheriñcārāpetvā
dhanena atthikā akittipaṇḍitassa gehaṃ gacchantūti so sattāhaṃ
mahādānaṃ pavattetvā dhane akhīyamāne cintesi mayhaṃ
āyusaṅkhārā khīyanti kiṃ me dhanakhīṇāya atthikā gaṇhissantīti

---------------------------------------------------------------------------------------------
page197.
Nivesanadvāraṃ vivaritvā dinnaññeva harantūti sahiraññasuvaṇṇaṃ gehaṃ
pahāya ñātimaṇḍalassa paridevantassa bhaginiṃ gahetvā bārāṇasito
nikkhami. Yena dvārena nikkhami taṃ akittidvāraṃnāma jātaṃ.
Yena titthena nadiṃ otiṇṇo tampi akittititthaṃnāma jātaṃ. So
dve tīṇi yojanāni gantvā ramaṇīye ṭhāne paṇṇasālaṃ katvā
bhaginiyā saddhiṃ pabbaji. Tassa pabbajitakālato paṭṭhāya bahū
gāmanigamarājadhānivāsino pabbajiṃsu mahāparivāro ahosi
mahālābhasakkāro nibbatti buddhuppādo viya pavatti. Atha mahāsatto
ayaṃ lābhasakkāro atimahā parivāropi me mahanto mayā ekakeneva
viharituṃ vaṭṭatīti cintetvā avelāya antamaso bhaginiṃpi ajānāpetvā
ekakova nikkhamitvā anupubbena damiḷaraṭṭhaṃ patvā kācirapaṭṭanasamīpe
uyyāne viharanto jhānābhiññā nibbattesi. Tatrāpissa
mahālābhasakkāro uppajji. So taṃ jigucchanto chaḍḍetvā
ākāsena gantvā nāgadīpasamīpe kāradīpaṃ otari. Tadā kāradīpo
ahidīponāma ahosi. So tattha mahantaṃ kārarukkhaṃ upanissāya paṇṇasālaṃ
māpetvā vāsaṃ kappesi. Tassa tattha vasanabhāvaṃ na koci jānāti.
Athassa bhagini bhātaraṃ gavesamānā anupubbena damiḷaraṭṭhaṃ patvā taṃ
adisvā tena vasitaṭṭhāneyeva vasi jhānampana nibbattetuṃ nāsakkhi.
Mahāsatto appicchatāya katthaci agantvā tassa kārarukkhassa phalakāle
phalāni khādati pattakāle pattāni udakasinnāni khādati. Tassa
sīlatejena sakkassa paṇḍukambalasilāsanaṃ uṇhākāraṃ dassesi.

---------------------------------------------------------------------------------------------
page198.
Sakko ko nukho maṃ ṭhānā cāvetukāmoti āvajjento akittipaṇḍitaṃ
disvā kimatthaṃ nukho esa tāpaso sīlaṃ rakkhati sakkattaṃ paṭṭheti udāhu
aññaṃ vīmaṃsissāmi nanti ayaṃ hi dukkhena jīvitaṃ kappesi udakasinnamattāni
kārapattāni khādati sace sakkattaṃ paṭṭheti attano sinnapattāni
mayhaṃ dassati no ce na dassatīti brāhmaṇavaṇṇena tassa santikaṃ
āgami. Bodhisatto kārapattāni sedetvā otāretvā sītalabhūtāni
khādissāmīti paṇṇasāladvāre nisīdi. Athassa purato sakko bhikkhāya
aṭṭhāsi. Mahāsatto taṃ disvā somanassappatto hutvā lābhā vata
me yācakaṃ passāmi ajja mama manorathaṃ matthakaṃ pāpetvā dānaṃ
dassāmīti pakkabhājaneneva ādāya gantvā idaṃ me dānaṃ sabbaññutañāṇassa
paccayo hotūti attano asesetvāva tassa bhikkhābhājane pakkhipi.
Brāhmaṇo taṃ gahetvā thokaṃ gantvā antaradhāyi. Mahāsattopi tassa
datvā puna apacitvā pītisukheneva vītināmetvā punadivase pacitvā
tattheva paṇṇasāladvāre nisīdi. Sakko puna brāhmaṇavesena āgami.
Punapi tassa datvā mahāsatto tatheva vītināmesi. Tatiyadivasepi
tatheva datvā aho me lābhā kārapattāni nissāya mahantaṃ
puññaṃ pasutanti somanassappatto tayo divase anāhāratāya dubbalopi
samāno majjhantikasamaye paṇṇasālato nikkhamitvā dānaṃ āvajjento
paṇṇasāladvāre nisīdi. Sakko cintesi ayaṃ brāhmaṇo tayo
divase nirāhāro hutvā evaṃ dubbalopi hutvā dānaṃ dento

---------------------------------------------------------------------------------------------
page199.
Tuṭṭhacitto deti cittassa aññathattaṃpi natthi ahaṃ imaṃ idaṃ
nāma paṭṭhetvā dānaṃ detīti na jānāmi pucchitvā ajjhāsayamassa
jānissāmīti. So majjhantike āgantvā mahāsattassa purato
ṭhatvā ambho tāpasa evarūpe uṇhavāte paharante evarūpe
loṇajalaparikkhitte araññe kimatthaṃ tapokammaṃ karosīti pucchi.
     Tamatthaṃ pakāsento satthā paṭhamaṃ gāthamāha
       akittiṃ disvāna sammantaṃ       sakko bhūtapati bravi
       kiṃ paṭṭhayaṃ mahābrahme        eko sammasi ghammanīti.
     Tattha kiṃ paṭṭhayanti kiṃ manussasampattiṃ paṭṭhento udāhu
saggasampattiādīnaṃ aññataranti.
     Taṃ sutvā mahāsatto sakkabhāvañcassa ñatvā nāhaṃ etā
sampattiyo paṭṭhemi sabbaññutaṃ pana paṭṭhento tapokammaṃ karomīti
pakāsetuṃ dutiyaṃ gāthamāha
       dukkho punabbhavo sakka        sarīrassa ca bhedanaṃ
       sammohamaraṇaṃ dukkhaṃ           tasmā sammāmi vāsavāti.
     Tattha tasmāti yasmā punappunaṃ khandhānaṃ bhedanaṃ sammohamaraṇañca
dukkhaṃ tasmā yatthetāni natthi taṃ nibbānaṃ paṭṭhento idha
sammāmīti evaṃ attano nibbānajjhāsayataṃ dīpeti.
     Taṃ sutvā sakko tuṭṭhamānaso sabbabhavesu kirāyaṃ ukkaṇṭhito
nibbānatthāya araññe viharati varamassa dassāmīti varena nimantento
tatiyaṃ gāthamāha

---------------------------------------------------------------------------------------------
page200.
         Etasmiṃ te sulapite     paṭirūpe subhāsite
         varaṃ kassapa te dammi     yaṃkiñci manasicchasī ti.
     Tattha yaṃkiñci manasicchasīti yaṃkiñci manasā icchasi taṃ dammi
varaṃ gaṇhāhīti.
     Mahāsatto varaṃ gaṇhanto catutthaṃ gāthamāha
         varañce me ado sakka   sabbabhūtānamissara
         yena putte ca dāre ca  dhanadhaññaṃ piyāni ca
         laddhā na anutappenti    so lobho na mayī vaseti.
     Tattha varañce me adoti sace mayhaṃ varaṃ desi. Piyāni
cāti aññāni ca yāni piyabhaṇḍāni. Na anutappentīti punappunaṃ
puttādayo paṭṭhentiyeva na tittiṃ gacchanti. Na mayī vaseti mayi
māvasatu mā uppajjatu.
     Athassa sakko tusitvā uttarimpi varaṃ dento mahāsatto
ca varaṃ gaṇhanto imā gāthā abhāsiṃsu
         etasmiṃ te sulapite     paṭirūpe subhāsite
         varaṃ kassapa te dammi     yaṃkiñci manasicchasi.
         Varañce me ado sakka   sabbabhūtānamissara
         khettaṃ vatthuṃ hiraññañca    gavāssaṃ dāsaporisaṃ
         yena jātena khīyanti     so doso na mayī vase.
         Etasmiṃ te sulapite     paṭirūpe subhāsite
         varaṃ kassapa te dammi     yaṃkiñci manasicchasi.
		 
		 Page 201-300.

page201.
        Varañce me ado sakka     sabbabhūtānamissara
        bālaṃ na passe na suṇe     na ca bālena saṃvase
        bālenallāpasallāpaṃ       na kare na ca rocaye.
        Kinnu te akaraṃ bālo      vada kassapa kāraṇaṃ
        kena kassapa bālassa       dassanaṃ nābhikaṅkhasi.
        Anayaṃ nayati dummedho       adhurāyaṃ niyuñjati
        dunnayo seyyaso hoti     sammā vuttopi kuppati
        vinayaṃ so na jānāti       sādhu tassa adassanaṃ.
        Etasmiṃ te sulapite       paṭirūpe subhāsite
        varaṃ kassapa te dammi       yaṃkiñca manasicchasi.
        Varañce me ado sakka     sabbabhūtānamissara
        dhīraṃ passe suṇe dhīraṃ       dhīrena saha saṃvase
        dhīrenallāpasallāpaṃ        taṃ kare tañca rocaye.
        Kinnu te akaraṃ dhīro       vada kassapa kāraṇaṃ
        kena kassapa dhīrassa        dassanaṃ abhikaṅkhasi.
        Nayaṃ nayati medhāvī         adhurāyaṃ na yuñjati
        sunayo seyyaso hoti      sammā vutto na kuppati
        vinayaṃ so pajānāti        sādhu tena samāgamo.
        Etasmiṃ te sulapite       paṭirūpe subhāsite
        varaṃ kassapa te dammi       yaṃkiñci manasicchasi.

---------------------------------------------------------------------------------------------
page202.
        Varañce me ado sakka     sabbabhūtānamissara
        tato ratyā vivasane       suriyassuggamanaṃ pati
        dibbā bhakkhā pātubhaveyyuṃ   sīlavanto ca yācakā
        dadato me na khīyetha       datvā nānutappeyyahaṃ
        dadaṃ cittaṃ pasādeyyaṃ       etaṃ sakka varaṃ vare.
        Etasmiṃ te sulapite       paṭirūpe subhāsite
        varaṃ kassapa te dammi       yaṃkiñci manasicchasi.
        Varañce me ado sakka     sabbabhūtānamissara
        na maṃ puna upeyyāsi       etaṃ sakka varaṃ vare.
        Bahūhi vattacariyāhi         narā ca atha nāriyo
        dassanaṃ abhikaṅkhanti         kinnu me dassane bhayaṃ.
        Taṃ tādisaṃ devavaṇṇiṃ        sabbakāmasamiddhinaṃ
        disvā tapo pamajjeyyaṃ     etaṃ te dassane bhayanti.
     Tattha yena jātenāti yena cittena jātena kuddhā sattā
pāṇavadhādīnaṃ katattā rājadaṇḍavasena visakhādanādīhi vā attano
māravasena etāni khettādīni khīyanti so doso na mayi vaseyyāti
yācati. Na suṇeti asukaṭṭhānenāma vasatītipi imehi kāraṇehi
na suṇeyyaṃ. Kinnu te akaranti kinnu tava bālena mātā
māritā udāhu pitā aññaṃ vāpana te kiṃnāma anatthaṃ bālo
akaraṃ. Anayaṃ nayatīti akāraṇaṃ kāraṇanti gaṇhāti pāṇātipātādīni
katvā jīvitaṃ kappessāmīti evarūpāni dāruṇakammāni cinteti.

---------------------------------------------------------------------------------------------
page203.
Adhurāyanti saddhādhurasīladhurapaññādhuresu ayojetvā ayoge niyuñjati.
Dunnayo seyyaso hotīti dunnayova tassa seyyo hoti pañca
dussīlakammāni samādāya vattanameva seyyoti gaṇhāti hitapaṭipattiyā
vā dunnayo hoti netuṃ asakkuṇeyyattā. Sammā vuttoti hetunā
kāraṇena vutto kuppati. Vinayanti evaṃ abhikkamitabbanti ādikaṃ
ācāravinayaṃ na jānāti ovādañca na sampaṭicchati sādhu tassāti
etehi kāraṇehi tassa adassanameva sādhu. Suriyassuggamanaṃ patīti
suriyassuggamanavelāya. Dibbā bhakkhāti dibbabhojanaṃ. Yācakāti tassa
dibbabhojanassa paṭiggāhakā. Vattacariyāhīti dānasīlauposathakammehi.
Dassanaṃ abhikaṅkhantīti dassanaṃ mama abhikaṅkhanti. Taṃ tādisanti
āyasmantaṃ evarūpaṃ dibbālaṅkārabhūsitaṃ. Pamajjeyyanti
pamādaṃ āpajjeyyaṃ tava sirisampattiṃ paṭṭheyyaṃ evaṃ nibbānatthāya
pavattite tapokamme sakkaṭṭhānaṃ paṭṭhento pamattonāma bhaveyyaṃ
evaṃ tava dassanaṃ mayhaṃ bhayanti.
     Sakko sādhu bhante na te ito paṭṭhāya santikaṃ āgamissāmīti
taṃ abhivādetvā khamāpetvā pakkāmi. Mahāsatto yāvajīvaṃ tattheva
vasanto brahmavihāre bhāvetvā brahmaloke nibbatti.
     Satthā imaṃ dhammadesanaṃ āharitvā jātakaṃ samodhānesi tadā
sakko anuruddho ahosi akittipaṇḍito pana ahamevāti.
                    Akittijātakaṃ sattamaṃ.
                      -----------

---------------------------------------------------------------------------------------------
page204.
                    8. Takkāriyajātakaṃ.
     Ahameva dubbhāsitaṃ bhāsi bāloti idaṃ satthā jetavane viharanto
kokālikaṃ ārabbha kathesi.
     Ekasmiṃ hi antovasse dve aggasāvakā gaṇaṃ pahāya vivittavāsaṃ
vasitukāmā satthāraṃ āpucchitvā kokālikaraṭṭhe kokālikavasanaṭṭhānaṃ
gantvā taṃ evamāhaṃsu āvuso kokālika taṃ nissāya amhākaṃ
amhe ca nissāya tava phāsuvihāro bhavissati imaṃ temāsaṃ idheva
vaseyyāmāti. Ko panāvuso maṃ nissāya tumhākaṃ phāsuvihāroti.
Sace tvaṃ āvuso aggasāvakā idha viharantīti kassaci nāroceyyāsi
mayaṃ sukhaṃ vihareyyāma ayaṃ taṃ nissāya amhākaṃ phāsuvihāroti.
Atha tumhe nissāya mayhaṃ ko phāsuvihāroti. Mayaṃ tuyhaṃ antotemāsaṃ
dhammaṃ vācessāma dhammakathaṃ kathessāma esatuyhaṃ amhe nissāya
phāsuvihāroti. Vasathāvuso yathājjhāsayenāti so tesaṃ paṭirūpaṃ
senāsanaṃ adāsi. Te phalasamāpattisukhena sukhaṃ vasiṃsu. Koci
nesaṃ tattha vasanabhāvaṃ na jānāti. Te vutthavassā pavāretvā
āvuso taṃ nissāya sukhaṃ vutthamhā satthāraṃ vandituṃ gacchāmāti
taṃ āpucchiṃsu. So sādhūti sampaṭicchitvā te ādāya dhuragāme
piṇḍāya cari. Therā katabhattakiccā gāmato nikkhamiṃsu. Kokāsiko
te uyyojetvā nivattitvā manussānaṃ ārocesi upāsakā
tumhe tiracchānagatasadisā dve aggasāvake temāsaṃ dhuravihāre vasante

---------------------------------------------------------------------------------------------
page205.
Na jānittha idāni kho gatāti. Manussā kasmā pana bhante amhākaṃ
nārocayitthāti vatvā bahuṃsappitelādibhesajjañceva vatthacchādanañca
gahetvā there upasaṅkamitvā vanditvā khamatha no bhante mayaṃ
tumhākaṃ aggasāvakabhāvaṃ na jānāma ajja no kokālikabhaddantassa
vacanena ñātaṃ amhākaṃ anukampāya imāni bhesajjavatthacchādanāni
gaṇhathāti. Kokāliko therā appicchā santuṭṭhā imāni vatthāni
attanā agahetvā mayhaṃ dassantīti cintetvā upāsakehi saddhiṃyeva
therānaṃ santikaṃ gato. Therā bhikkhuparipācitattā kiñci neva attanā
gaṇhiṃsu na kokālikassa dāpesuṃ. Upāsakā bhante idāni
agaṇhantā puna amhākaṃ anuggahatthāya idhāgaccheyyāthāti yāciṃsu.
Therā adhivāsetvā satthu santikaṃ agamiṃsu. Kokāliko ime
therā attanā agaṇhantā mayhampi na dāpesunti āghātaṃ bandhi.
Therāpi satthu santike thokaṃ vasitvā attano attano parivāre pañcasate
bhikkhū ādāya bhikkhusahassena saddhiṃ cārikañcaramānā kokālikaraṭṭhaṃ
pattā. Te upāsakā paccuggamanaṃ katvā there ādāya tameva
vihāraṃ netvā devasikaṃ mahāsakkāraṃ kariṃsu. Pahūtaṃ bhesajjavatthacchādanaṃ
uppajji. There hi saddhiṃ āgatabhikkhū cīvarāni vicārentā saddhiṃ
āgatānaṃ bhikkhūnaññeva denti kokālikassa na denti. Therāpi
tassa na dāpenti. Kokāliko cīvaraṃ alabhitvā pāpicchā
sārīputtamoggallānā pubbe diyyamānaṃ lābhaṃ agahetvā idāni
gaṇhanti pūretuṃ na sakkā aññe na olokentīti there akkosati

---------------------------------------------------------------------------------------------
page206.
Paribhāsati. Therā kokāliko amhe nissāya akusalaṃ pasavatīti
saparivārā nikkhamitvā aññaṃ bhante katipāhaṃ vasathāti manussehi
yāciyamānāpi nivattituṃ na icchiṃsu. Atheko daharabhikkhu āha
upāsakā kathaṃ therā vasissanti tumhākaṃ kulupakatthero imesaṃ
vāsaṃ na sahatīti. Te tassa santikaṃ gantvā bhante tumhe kira
therānaṃ idha vāsaṃ na sahatha gacchatha bhante khamāpetvā vā
nivattetha palāyitvā vā aññattha vasathāti. So upāsakānaṃ
bhayena gantvā there yāci. Therā gacchāvuso na mayaṃ nivattāmāti
pakkamiṃsu. So there nivattetuṃ asakkonto vihārameva paccāgato.
Atha naṃ upāsakā pucchiṃsu nivattitā te bhante therāti. Nivattetuṃ
nāsakkhiṃ āvusoti. Atha naṃ imasmiṃ pāpadhamme idha vasante
pesalā bhikkhū na vasissanti nikaḍḍhissāma nanti cintetvā bhante
mā tvaṃ idha vasa amhe nissāya tuyhaṃ kiñci natthīti āhaṃsu.
So tehi abahumānakato pattacīvaramādāya jetavanaṃ gantvā satthāraṃ
upasaṅkamitvā pāpicchā bhante sārīputtamoggallānā pāpikānaṃ
icchānaṃ vasaṃ gatāti āha. Atha naṃ satthā māhevaṃ kokālika
avaca pasādehi kokālika sārīputtamoggallānesu cittaṃ pesalā
bhikkhūti dhārehi. Kokāliko tumhe bhante tumhākaṃ aggasāvakānaṃ
saddahatha ahaṃ paccakkhato addasaṃ pāpakā ete paṭicchannakammantā
dussīlāti vatvā yāvatatiyaṃ satthārā nivāritopi tatheva vatvā
uṭṭhāyāsanā pakkāmi. Tassa pakkantamattasseva sakalasarīre

---------------------------------------------------------------------------------------------
page207.
Sāsapamattā piḷakā uṭṭhahitvā anupubbena vaḍḍhitvā veḷuvapakkamattā
hutvā bhijjitvā pubbalohitāni pagghariṃsu. So nitthunanto vedanāp-
patto jetavanadvārakoṭṭhake nipajji. Kokālikena dve aggasāvakā
akkuṭṭhāti yāva brahmalokā ekakolāhalaṃ ahosi. Athassa
upajjhāyo tudīnāma brahmā taṃ kāraṇaṃ ñatvā āgantvā taṃ
there khamāpessāmīti ākāse ṭhatvā kokālika pharusaṃ te kammaṃ
kataṃ aggasāvake pasādehīti āha. Ko pana tvaṃ āvusoti.
Tudībrahmānāma ahanti nanu tvaṃ āvuso bhagavatā anāgāmīti
byākato anāgāmī ca anāvattidhammo tasmā lokāti vuttaṃ tvaṃ
saṅkāraṭṭhāne yakkho bhavissatīti mahābrahmānaṃ apasādesi. So
taṃ attano vacanaṃ gāhāpetuṃ asakkonto tava vācāya tvameva
paññāyissasīti vatvā suddhāvāsameva gato. Kokālikopi kālaṃ
katvā padumaniraye uppajji. Tassa tattha nibbattabhāvaṃ ñatvā
sahampatimahābrahmā tathāgatassa ārocesi. Satthā bhikkhūnaṃ ārocesi.
Bhikkhū tassaaguṇaṃ kathentā dhammasabhāyaṃ kathaṃ samuṭṭhāpesuṃ āvuso
kokāliko kira sārīputtamoggallāne akkositvā attano mukhaṃ
nissāya padumaniraye uppannoti. Satthā āgantvā kāyanuttha
bhikkhave etarahi kathāya sannisinnāti pucchitvā imāyanāmāti vutte
na bhikkhave kokāliko idāneva vacanena hato attano mukhaṃ nissāya
dukkhaṃ anubhavati pubbepesa attano mukhaṃ nissāya dukkhaṃ anubhosiyevāti
vatvā atītaṃ āhari

---------------------------------------------------------------------------------------------
page208.
     Atīte bārāṇasiyaṃ brahmadatte rajjaṃ kārente tassa purohito
piṅgalo nikkhantadāḍho ahosi. Tassa brāhmaṇī aññena
brāhmaṇena saddhiṃ aticari. Sopi tādisova. Purohito brāhmaṇiṃ
punappunaṃ vārentopi vāretuṃ asakkonto cintesi imaṃ mama veriṃ
sahatthā māretuṃ na sakkā upāyena naṃ māressāmīti. So rājānaṃ
upasaṅkamitvā āha mahārāja tava nagaraṃ sakalajambūdīpe agganagaraṃ
tvaṃ aggarājā evaṃ aggaraññonāma tava dakkhiṇadvāraṃ duyuttaṃ
avamaṅgalanti. Ācariya idāni kiṃ kātabbanti. Maṅgalaṃ yojetabbanti.
Kiṃ laddhuṃ vaṭṭatīti. Purāṇadvāraṃ hāretvā maṅgalayuttāni dārūni
gahetvā nagarapariggāhakānaṃ bhūtānaṃ baliṃ datvā maṅgalanakkhattena
patiṭṭhāpetuṃ vaṭṭatīti. Tenahi evaṃ karothāti. Tadā bodhisatto
takkāriyonāma māṇavo hutvā tassa santike sippaṃ uggaṇhāti.
Purohito purāṇadvāraṃ hāretvā navaṃ patiṭṭhāpetvā rājānaṃ āha
niṭṭhitaṃ deva dvāraṃ sve bhaddakanakkhattaṃ taṃ anatikkamitvā baliṃ katvā
dvāraṃ patiṭṭhāpetuṃ vaṭṭatīti. Tenahi ācariya balikammatthāya
kiṃ laddhuṃ vaṭṭatīti. Deva mahesakkhaṃ dvāraṃ mahesakkhadevatāhi
pariggahitaṃ ekaṃ piṅgalaṃ nikkhantadāḍhaṃ ubhato visuddhaṃ brāhmaṇaṃ
māretvā tassa maṃsalohitena baliṃ katvā sarīraṃ heṭṭhā
khipitvā dvāraṃ patiṭṭhāpetabbaṃ evaṃ tumhākañca nagarassa ca
sotthi bhavissatīti. Sādhu ācariya evarūpaṃ brāhmaṇaṃ māretvā
dvāraṃ patiṭṭhāpehīti. So tuṭṭhamānaso seva paccāmittassa

---------------------------------------------------------------------------------------------
page209.
Piṭṭhiṃ passissāmīti ussāhajāto attano gehaṃ gantvā mukhaṃ rakkhituṃ
asakkonto turitaturito bhariyaṃ āha pāpe caṇḍāli ito paṭṭhāya
kena saddhiṃ abhiramissasi sve te jāraṃ māretvā balikammaṃ karissāmīti.
Niraparādhaṃ kiṃkāraṇā māressasīti. Rājā kaḷārapiṅgalassa brāhmaṇassa
maṃsalohitena balikammaṃ katvā nagaradvāraṃ patiṭṭhāpehīti āha jāro
ca te kaḷārapiṅgalo taṃ māretvā balikammaṃ karissāmīti. Sā
jārassa santikaṃ sāsanaṃ pāhesi rājā kira kaḷārapiṅgalaṃ brāhmaṇaṃ
māretvā baliṃ kātukāmo sace jīvitukāmo aññepi tayā sadise
brāhmaṇe gahetvā sakālasseva palāyassūti. So tathā akāsi.
Taṃ nagare pākaṭaṃ ahosi. Sakalanagarato sabbe kaḷārapiṅgalā
palāyiṃsu. Purohito amittassa palātabhāvaṃ ajānitvā pātova
rājānaṃ upasaṅkamitvā deva asukaṭṭhāne kaḷārapiṅgalo brāhmaṇo
atthi taṃ gaṇhāpethāti āha. Rājā amacce pesesi. Te
taṃ apassantā āgantvā palāto kirāti ārocesuṃ. Aññattha
upadhārethāti. Sakalanagare upadhārentāpi na passiṃsu. Tato
aññaṃ upadhārethāti vutte deva ṭhapetvā purohitaṃ añño
evarūpo natthīti vadiṃsu. Purohitaṃ na sakkā māretunti. Deva
kiṃ vadetha purohitassa kāraṇā ajja dvāre apatiṭṭhāpite nagaraṃ
aguttaṃ bhavissati ācariyo kathento ajja atikkamitvā ito
saṃvaccharaccayena nakkhattaṃ labhissasīti kathesi saṃvaccharaṃ nagare advārake

---------------------------------------------------------------------------------------------
page210.
Paccatthikānaṃ okāso bhavissati imaṃ māretvā aññena byattena
brāhmaṇena balikammaṃ kāretvā dvāraṃ patiṭṭhāpessāmāti. Atthi
panañño ācariyasadiso paṇḍitabrāhmaṇoti. Atthi deva tasseva
antevāsiko takkāriyamāṇavonāma tassa purohitaṭṭhānaṃ datvā
maṅgalaṃ karothāti. Rājā taṃ pakkosāpetvā sammānaṃ kāretvā
purohitaṭṭhānaṃ datvā tathā kātuṃ āṇāpesi. So mahantena
parivārena nagaradvāraṃ agamāsi. Purohitaṃ rājānubhāvena bandhitvā
ānayiṃsu. Mahāsatto dvāraṭhapanaṭṭhāne āvāṭaṃ khaṇāpetvā sāṇiṃ
parikkhipāpetvā ācariyena saddhiṃ antosāṇiyaṃ aṭṭhāsi. Ācariyo
āvāṭaṃ olokento attano patiṭṭhaṃ alabhanto anattho tāva
me nipphādito ahosi bālatāya pana mukhaṃ rakkhituṃ asahanto
vegena pāpitthiyā kathesiṃ attanāva me attano vadho ābhatoti
mahāsattaṃ ālapanto paṭhamaṃ gāthamāha
                ahameva dubbhāsitaṃ bhāsi bālo
                bhaṅkova araññe ahimavhāyamāno
                takkāriye sobbhamimaṃ patāmi
                na kireva sādhu ativelabhāṇīti
     tattha dubbhāsitaṃ bhāsīti dubbhāsitaṃ bhāsiṃ. Bhaṅkovāti yathā
araññe maṇḍako vasanto attano khādakaṃ ahiṃ avehati so taṃ
avhayamāno dubbhāsitaṃ bhāsatināma evaṃ ahameva dubbhāsitaṃ bhāsiṃ.
Takkāriyeti tassa nāmaṃ itthīliṅgaṃ taṃ ālapanto evamāha.

---------------------------------------------------------------------------------------------
page211.
     Taṃ sutvā mahāsatto dutiyaṃ gāthamāha
                pappoti macco ativelabhāṇī
                bandhaṃ vadhaṃ sokaparidevañca
                attānaṃyeva garahāsi etto
                ācariya taṃ nikhaṇanti sobbheti.
     Tattha ativelabhāṇīti velātikkantaṃ pamāṇātikkantaṃ katvā
kathanaṃnāma na sādhu ativelabhāṇī puriso na sādhūtipi attho.
Sokaparidevañcāti ācariya evameva ativelabhāṇī puriso vadhabandhañca
sokañca mahantena saddena paridevañca pappoti. Garahāsīti paraṃ
agarahitvā attānaṃyeva garaheyyāsi. Ettoti etasmiṃ kāraṇe.
Ācariya tanti ācariya yena kāraṇena taṃ nikhaṇanti sobbhe
taṃ tayāva kataṃ tasmā attānameva garaheyyāsīti vadati.
     Evañca pana vatvā ācariya vācaṃ arakkhitvā na kevalaṃ
tavameva dukkhappatto aññepi pattāyevāti atītaṃ āharitvā
dasseti
     pubbe kira bārāṇasiyaṃ kālīnāma gaṇikā ahosi. Tassā
tuṇḍilonāma bhātā. Kālī ekadivasaṃ sahassaṃ gaṇhāti. Tuṇḍilo
pana itthīdhutto surādhutto akkhadhutto ca ahosi. Sā tassa
dhanaṃ deti. So laddhaladdhaṃ vināseti. Sā taṃ vārentīpi vāretuṃ
nāsakkhi. So ekadivasaṃ jūte parājito nivatthavatthāni datvā
kaṭasārakhaṇḍaṃ nivāsetvā tassā gehaṃ āgami. Tāya ca dāsiyo

---------------------------------------------------------------------------------------------
page212.
Āṇattā honti tuṇḍilassa āgatakāle kiñci adatvā gīvāyaṃ
naṃ gahetvā nīhareyyāthāti. Tā tathā kariṃsu. So gantvā
dvāramūle rodanto aṭṭhāsi. Atheko seṭṭhīputto niccakālaṃ
kāliyā sahassaṃ āharanto taṃdivasaṃ taṃ disvā kiṃ tuṇḍila rodasīti
pucchi. Sāmi jūte parājito mama bhaginiyā santikaṃ āgatomhi
tā maṃ dāsiyo gīvāyaṃ gahetvā nīhariṃsūti. Tenahi tiṭṭha bhaginiyā
te kathessāmīti so gantvā bhātā te kaṭasārakhaṇḍaṃ nivāsetvā
dvāramūle ṭhito vatthānissa kimatthaṃ na desīti āha. Ahaṃ
tāvana demi sace pana te sineho atthi tvaṃ dehīti.
Tasmiṃ pana gaṇikāya ghare idaṃ cārittaṃ ābhataṃ sahassato pañca
satāni gaṇikāya honti pañca satāni vatthagandhamālā mūlāni honti.
Āgatapurisā tasmiṃ ghare laddhavatthāni nivāsetvā rattiṃ vasitvā
punadivase gacchantā tampi ṭhapetvā ābhatavatthāneva nivāsetvā
gacchanti. Tasmā seṭṭhīputto tāya dinnavatthāni nivāsetvā
attano sāṭake tuṇḍilassa dāpesi. So nivāsetvā nadanto
tajjento gantvā surāgehaṃ pāvisi. Kālīpi dāsiyo āṇāpesi
sve etassa gamanakāle vatthāni acchindeyyāthāti. Tā tassa
nikkhamanakāle itocito ca upadhāvitvā vilumpamānāviya sāṭake
gahetvā idāni yāhi kumārāti naggaṃ katvā visajjesuṃ. So
naggova nikkhami. Jano parihāsaṃ karoti. So lajjitvā mayāvetaṃ
kataṃ ahameva attano mukhaṃ rakkhituṃ nāsakkhinti paridevi. Idaṃ

---------------------------------------------------------------------------------------------
page213.
Tāva dassetuṃ tatiyaṃ gāthamāha
                kimevāhaṃ tuṇḍilaṃ apucchiṃ
                kareyyāsaṃ bhātaraṃ kālikāya
                naggovāhaṃ vatthayugañca chinno
                ayampi attho bahu tādisovāti.
     Tattha bahu tādisovāti seṭṭhīputtopi hi attanā kateheva
dukkhaṃ patto tvampi tasmā ayaṃ tuyhaṃ dukkhappatti bahūhi kāraṇehi
tādisova.
     Aparopi bārāṇasiyaṃ ajapālānaṃ pamādena gocarabhūmiyaṃ dvīsu
meṇḍesu yujjhantesu eko kuliṅgasakuṇo ime idāni bhinnehi
sīsehi marissanti vāressāmi teti mātula mā yujjhathāti vāretvā
tesaṃ kathaṃ agahetvā yujjhantānaññeva piṭṭhiyampi sīsepi nisīditvā
yācitvā vāretuṃ asakkonto tenahi maṃ māretvā yujjhathāti
ubhinnaṃ sīsantaraṃ pāvisi. Te aññamaññaṃ pahariṃsuyeva. So
saṇhakaraṇīyaṃ piṃsitoviya attanā kateneva vināsaṃ patto. Idaṃ
aparaṃpi kāraṇaṃ dassento catutthaṃ gāthamāha
                yo yujjhamānānaṃ ayujjhamāno
                meṇḍantaraṃ paccupati kuliṅgo
                so piṃsito meṇḍasirehi tattha
                ayampi attho bahu tādisovāti.
     Tattha meṇḍantaranti meṇḍānaṃ antaraṃ. Paccupatīti atigantvā

---------------------------------------------------------------------------------------------
page214.
Uppati ākāse sīsānaṃ vemajjhe aṭṭhāsīti attho. Piṃsitoti
pīḷito.
     Aparepi bārāṇasīvāsino gopālakā phalitaṃ tālarukkhaṃ disvā
ekaṃ phalatthāya rukkhaṃ āropesuṃ. Tasmiṃ phalāni pātente eko
kaṇhasappo vammikā nikkhamitvā tālarukkhaṃ abhirūhi. Heṭṭhā
ṭhitā daṇḍādīhi paharantāpi taṃ nivāretuṃ nāsakkhiṃsu. Te sappo
tālaṃ abhirūhatīti itarassa ācikkhiṃsu. So bhīto mahāravaṃ ravi.
Heṭṭhā ṭhitā ekaṃ thirasāṭakaṃ catūsu kaṇṇesu gahetvā imasmiṃ
sāṭakepatitāti āhaṃsu. So parigalanto catunnaṃpi antare
sāṭakamajjhe pati. Tassa pātanavegena te saṇṭhāretuṃ asakkontā
aññamaññaṃ sīsena paharitvā bhinnehi sīsehi jīvitakkhayaṃ pattā.
Idaṃ kāraṇaṃ dassento pañcamaṃ gāthamāha
                caturo janā poṭṭhakaṃ aggahesuṃ
                ekañca posaṃ anurakkhamānā
                sabbeva te bhinnasirā sayiṃsu
                ayampi attho bahu tādisovāti.
     Tattha poṭṭhakanti sāṭakaṃ. Sabbeva teti tepi cattāro
janā attanā kateneva bhinnasīsā sayiṃsu.
     Aparāpi bārāṇasīvāsino eḷakacorā rattiṃ ekaṃ ajaṃ thenetvā
divā araññe khādissāmāti tassā avassanatthāya mukhaṃ bandhitvā
veḷugumbe ṭhapesuṃ. Punadivase taṃ khādituṃ gacchantā āvudhaṃ pamussitvā

---------------------------------------------------------------------------------------------
page215.
Agamaṃsu. Te ajaṃ māretvā maṃsaṃ pacitvā khādissāma āharathāvudhanti
ekassāpi hatthe āvudhaṃ adisvā vinā āvudhena etaṃ māretvāpi
maṃsaṃ gahetuṃ na sakkā visajjema naṃ puññamassā atthīti visajjesuṃ.
Tadā eko veḷukāro veḷuṃ gahetvā punapi āgantvā gahessāmīti
naḷakārasatthaṃ veḷupattantare ṭhapetvā pakkāmi. Ajā muttamhīti
tusitvā veḷumūle kīḷamānā pacchimapādehi paharitvā taṃ satthakaṃ pātesi.
Corā satthasaddaṃ sutvā upadhārentā taṃ disvā tuṭṭhamānasā ajaṃ
māretvā maṃsaṃ khādiṃsu. Iti sāpi ajā attanā kateneva matāti
idaṃ dassetuṃ chaṭṭhaṃ gāthamāha
                ajā yathā veḷugumbasmiṃ bandhā
                avekkhipantī asimajjhagacchi
                teneva tassā galakaṃ vikantā
                ayampi attho bahu tādisovāti.
     Tattha avekkhipantīti kīḷamānā pacchimapāde khipantī.
     Evañca pana vatvā attano vacanaṃ rakkhitvā mitabhāṇinonāma
maraṇadukkhā muñcantīti dassetvā kinnaravatthuṃ āhari
     bārāṇasīvāsī kireko luddakaputto himavantaṃ gantvā ekena
upāyena jāyapatike dve kinnare gahetvā ānetvā rañño
adāsi. Rājā adiṭṭhapubbe kinnare disvā tusitvā luddaka
imesaṃ ko guṇoti pucchi. Deva ete madhurena sarena gāyanti
manuññaṃ naccanti manussā evaṃ gāyituṃ vā naccituṃ vā na

---------------------------------------------------------------------------------------------
page216.
Jānantīti. Rājā luddakassa bahudhanaṃ datvā kinnare gāyatha
naccathāti āha. Kinnarā sace mayaṃ gāyantā byañjanaṃ
paripuṇṇaṃ kātuṃ na sakkhissāma duggahitaṃ hoti amhe garahissanti
vadhissanti bahuṃ kathentānañca musāvādopi hotīti musāvādabhayena
raññā punappunaṃ vuttāpi na gāyiṃsu na nacciṃsu. Rājā kujjhitvā
ime māretvā maṃsaṃ pacitvā āharathāti āṇāpento sattamaṃ
gāthamāha
                nayime devā nāpi gandhabbaputtā
                migā ime atthavasābhatā ime
                ekañca naṃ sāyamāse pacantu
                ekañca naṃ puna pātarāse pacantūti.
     Tattha migā imeti ime sace devā gandhabbā vā bhaveyyuṃ
nacceyyuñceva gāyeyyuñca ime pana migā tiracchānagatā.
Atthavasābhatā imeti atthaṃ paccāsiṃsantena luddena ānītattā
atthavasena mama hatthaṃ ābhatā etesu ekaṃ sāyamāse ekaṃ
pātarāse pacantūti.
     Kinnarī cintesi rājā kuddho nissaṃsayaṃ māressati idāni
kathetuṃ kāloti anantaraṃ gāthamāha
                sataṃ sahassāna dubbhāsitānaṃ
                kalampi nāgghati subhāsitassa

---------------------------------------------------------------------------------------------
page217.
                Dubbhāsitaṃ saṅkamāno kileso
                tasmā tuṇhī kiṃpuriso na bālayāti
     tattha saṅkamāno kilesoti kadāci ahaṃ bhāsamānā dubbhāsitaṃ
bhāseyyaṃ evaṃ dubbhāsitaṃ saṅkamāno kilissati kilamati. Tasmāti
tena kāraṇena tumhākaṃ na gāyiṃ na bālabhāvenāti.
     Rājā kinnariyā tusitvā anantaraṃ gāthamāha
                yā mesā byākāsi pamuñcathetaṃ
                giriñca naṃ himavantaṃ nayantu
                imañca kho dentu mahānasāya
                pātova naṃ pātarāse pacantūti.
     Tattha yā mesāti yā me esā. Dentūti mahānasatthāya
dentu.
     Kinnaro rañño vacanaṃ sutvā ayaṃ maṃ akathentaṃ avassaṃ
māressati idāni kathetuṃ vaṭṭatīti itaraṃ gāthamāha
       pajjunnanāthā pasavo        pasunāthā ayaṃ pajā
       tvaṃ nāthosi mahārāja       amhanāthā mama bhariyā
       dvinnamaññataraṃ ñatvā        mutto gaccheyyapabbatanti
     tattha pajjunnanāthāti tiṇabhakkhā pasavo meghanāthānāma.
Pasunāthā ayaṃ pajāti ayaṃ pana manussapajā pañcagorasehi upajīvantī
pasunāthā pasupatiṭṭhā. Tvaṃ nāthosīti tvaṃ mama patiṭṭhā asi.

---------------------------------------------------------------------------------------------
page218.
Amhanāthā mama bhariyāti ahamassā patiṭṭhā. Dvinnamaññataraṃ
ñatvā mutto gaccheyya pabbatanti amhākaṃ dvinnaṃ antare eko
ekaṃ mataṃ ñatvā sayaṃ maraṇato mutto pacchā himavantaṃ gaccheyya
jīvamānā mayaṃ aññamaññaṃ na jahāma tasmā sacepi imaṃ himavantaṃ
pesetukāmo maṃ paṭhamaṃ māretvā pacchā pesehīti.
     Evañca pana vatvā mahārāja na mayaṃ tava vacanaṃ akātukāmatāya
tuṇhī ahumhā mahākathāya pana dosaṃ disvā na kathayimhāti dīpento
imaṃ gāthadvayamāha
                na ve nindā suparivajjayātha
                nānā janā sevitabbā janinda
                yeneva eko labhate pasaṃsaṃ
                teneva añño labhate ninditāraṃ.
                Sabbo loko paracittena aticitto
                sabbo loko cittavāsamhi citte
                paccekacittā puthu sabbasattā
                kassīdha cittassa vase na vattatīti.
     Tattha suparivajjayāthāti mahārāja nindā nāma sukhena parivajjetuṃ
na sakkā. Nānā janāti nānā chandajanā. Yenevāti yena
sīlādiguṇena eko pasaṃsaṃ labhti teneva añño ninditāraṃ labhati
amhākaṃ hi kinnarānaṃ antare kathanena pasaṃsaṃ labhati manussānaṃ
antare akathanena nindaṃ iti nindānāma duparivajjanīyā svāhaṃ

---------------------------------------------------------------------------------------------
page219.
Kathaṃ tava santikā pasaṃsaṃ labhissāmīti. Sabbo loko paracittena
aticittoti mahārāja asappuriso hi pāṇātipātādicittena sappuriso
pāṇātipātāveramaṇīādicittena aticittoti evaṃ sabbo loko
paracittena aticittoti attho. Cittavāsamhi citteti sabbo loko
pana attano hīnena vā paṇītena vā cittena cittavānāmayeva.
Paccekacittāti pāṭiyekacittā puthuppabhedā sabbe sattā
tesu kassekassa tava vā aññassa vā citte na kinnarī vā
mādiso vā añño vā vatteyya tasmā ayaṃ mama cittavase
na vattatīti mā mayhaṃ kujjhi sabbe sattā hi attano cittavase na
gacchanti devāti kiṃpuriso rañño dhammaṃ deseti.
     Rājā sabhāvameva esa katheti paṇḍito kinnaroti somanassappatto
hutvā osānagāthamāha
                tuṇhī ahu kiṃpuriso abhāṇiso
                yodāni byākāsi bhayassa bhīto
                sodāni mutto sukhito arogo
                vācā girevatthavatī narānanti.
     Tattha vācā girevatthavatī narānanti vācā girā imesaṃ sattānaṃ
atthavatī hitāvahā hotīti attho.
     Rājā kinnare suvaṇṇapañjare nisīdāpetvā tameva luddakaṃ
pakkosāpetvā gaccha ime gahitaṭṭhāneyeva visajjehīti visajjāpesi.
     Mahāsattopi passācariya evaṃ kinnarā vācaṃ rakkhitvā

---------------------------------------------------------------------------------------------
page220.
Pattakāle kathitena subhāsiteneva muttā tvampana dukkathitena
mahādukkhaṃ pattoti idaṃ udāharaṇaṃ dassetvā ācariya mā bhāyi
jīvitaṃ te dassāmīti assāsesi apica kho pana tumhe maṃ
rakkheyyāthāti vutte na tāva nakkhattayogo labbhatīti taṃdivasaṃ
vītināmetvā majjhimayāmasamanantare mataṃ eḷakaṃ āharāpetvā
brāhmaṇa yattha katthaci gantvā jīvāhīti kañci ajānāpento
uyyojetvā eḷakamaṃsena baliṃ katvā dvāraṃ patiṭṭhāpesi.
     Satthā imaṃ dhammadesanaṃ āharitvā na bhikkhave idāneva
pubbepi kokāliko vācāya hatoyevāti vatvā jātakaṃ samodhānesi tadā
kaḷārapiṅgalo kokāliko ahosi takkāriyapaṇḍito pana ahamevāti.
                   Takkāriyajātakaṃ aṭṭhamaṃ.
                      -----------
                      9 Rurujātakaṃ.
     Tassa gāmavaraṃ dammīti idaṃ satthā veḷuvane viharanto devadattaṃ
ārabbha kathesi.
     So kira bhikkhūhi bahuppakāro te āvuso devadatta satthā tvañca
tathāgataṃ nissāya pabbajjaṃ labhi tīṇi piṭakāni uggaṇhi lābhasakkāraṃ
sampāpuṇīti vutte āvuso satthārā mama tiṇaggamattopi
upakāro na kato ahaṃ sayameva pabbajjiṃ sayaṃpi tīṇi piṭakāni
uggaṇhiṃ sayaṃ lābhasakkāraṃ pāpuṇinti kathesi. Bhikkhū

---------------------------------------------------------------------------------------------
page221.
Dhammasabhāyaṃ kathaṃ samuṭṭhāpesuṃ akataññū āvuso devadatto akatavedīti
tasseva aguṇakathaṃ kathesuṃ. Satthā āgantvā kāyanuttha bhikkhave
etarahi kathāya sannisinnāti pucchitvā imāyanāmāti vutte na
bhikkhave devadatto idāneva akataññū pubbepi akataññūyevāti
vatvā pubbepesa mayā jīvite dinnepi mama guṇamattampi na jānātīti
vatvā atītaṃ āhari
     atīte bārāṇasiyaṃ brahmadatte rajjaṃ kārente eko
asītikoṭivibhavo seṭṭhī puttaṃ labhitvā mahādhanakotissa nāmaṃ katvā
sippaṃ uggaṇhanto me putto kilamissatīti na kiñci sippaṃ
uggaṇhāpesi. So gītanaccavāditakhādanabhojanato uddhaṃ na kiñci
aññāsi. Taṃ vayappattaṃ paṭirūpena dārena saṃyojetvā mātāpitaro
kālamakaṃsu. So tesaṃ accayena itthīdhuttaakkhadhuttādīhi parivuto
nānābyasanamukhehi sabbaṃ dhanaṃ viddhaṃsetvā iṇaṃ ādāya tampi dātuṃ
asakkonto iṇāyikehi codiyamāno cintesi kiṃ mayhaṃ jīvitena
ekenamhi attabhāvena aññoviya jāto matameva seyyoti.
So iṇāyike āha tumhākaṃ iṇapaṇṇāni gahetvā āgacchatha
gaṅgātīre me nihitaṃ kulasantakaṃ dhanaṃ atthi taṃ vo dassāmīti. Te
tena saddhiṃ agamaṃsu. So idha dhananti nidhiṭṭhānaṃ ācikkhantoviya
gaṅgāya patitvā marissāmīti palāyitvā gaṅgāya pati.
So caṇḍasotena vuyhanto kāruññaravaṃ ravi. Tadā mahāsatto
rurumigayoniyaṃ nibbattitvā parivāraṃ chaḍḍetvā ekakova gaṅgānivattane

---------------------------------------------------------------------------------------------
page222.
Ramaṇīye sālamissake supupphitaambavane vasati uposathaupavāsakaraṇatthāya.
Tassa sarīracchavi sumajjitakāñcanaphalakavaṇṇā ahosi tassa pādā
lākhārasaparikammakatāviya naṅguṭṭhaṃ cāmarinaṅguṭṭhaṃviya siṅgāni
rajaṭadāmasadisāni akkhīni sumajjitamaṇigulikāviya mukhaṃ odahitvā
ṭhapitarattakambalageṇḍukaṃviya evarūpaṃ tassa rūpaṃ ahosi. So
aḍḍharattikasamaye tassa kāruññasaddaṃ sutvā manussasaddo suyyati
mā mayi dharante maratu jīvitamassa dassāmīti cintetvā sayanato
uṭṭhāya nadītīre gantvā ambho purisa mā bhāyi jīvitante
dassāmīti assāsetvā sotaṃ chindanto gantvā taṃ piṭṭhiyaṃ
āropetvā tīraṃ pāpetvā attano vasanaṭṭhānaṃ netvā
assāsetvā phalāphalāni datvā dvīhatihaccayena bho purisa ahantaṃ
ito araññā nīharitvā bārāṇasīmagge ṭhapessāmi tvaṃ sotthinā
gamissasi apica kho pana asukaṭṭhāne nāma kāñcanamigo vasatīti
dhanakāraṇā maṃ rañño vā rājamahāmattassa vā mā ācikkhāhīti
āha. So sādhūti sampaṭicchi. Mahāsatto tassa paṭiññaṃ gahetvā
taṃ attano piṭṭhiyaṃ āropetvā bārāṇasīmagge otāretvā nivatti.
Tassa bārāṇasīpavisanadivaseyeva khemānāma devī rañño aggamahesī
paccūsakāle supinantare suvaṇṇavaṇṇaṃ migaṃ attano dhammaṃ desentaṃ
disvā cintesi sace evarūpo migo na bhaveyya na taṃ supinena
passeyyaṃ addhā bhavissati rañño ārocessāmīti. Sā rājānaṃ
upasaṅkamitvā mahārāja ahaṃ suvaṇṇavaṇṇaṃ migaṃ passituṃ icchāmi

---------------------------------------------------------------------------------------------
page223.
Suvaṇṇavaṇṇamigassa dhammaṃ sotukāmā labhissāmi ce jīvissāmi
no ce natthi me jīvitanti āha. Rājā taṃ assāsetvā sace
manussaloke atthi labhissasīti vatvā brāhmaṇe pakkosāpetvā
suvaṇṇavaṇṇo migonāma hotīti pucchitvā āma deva hotīti
sutvā alaṅkatahatthikhandhe suvaṇṇacaṅkoṭake sahassathavikaṃ ṭhapetvā
yo suvaṇṇamigaṃ ācikkhissati tassa saddhiṃ sahassathavikasuvaṇṇacaṅkoṭakena
tañca hatthiṃ tato ca uttariṃ dātukāmo hutvā suvaṇṇapaṭṭe gāthaṃ
likhāpetvā ekaṃ amaccaṃ pakkosāpetvā ehi tvaṃ tāta mama
vacanena imaṃ gāthaṃ nagaravāsīnaṃ kathehīti imasmiṃ jātake paṭhamaṃ gāthamāha
        tassa gāmavaraṃ dammi        nāriyo ca alaṅkatā
        ko me taṃ migamakkhāsi      migānaṃ migamuttamanti.
     Amacco suvaṇṇapaṭṭaṃ gahetvā sakalanagare cārāpesi. Atha
kho seṭṭhiputto bārāṇasiṃ pavisanto taṃ kathaṃ sutvā amaccassa
santikaṃ gantvā ahaṃ rañño evarūpaṃ migaṃ ācikkhissāmi maṃ
rañño dassehīti āha. Amacco hatthito otaritvā taṃ rañño
santikaṃ netvā ayaṃ kira deva taṃ ācikkhissāmīti vadetīti
dassesi. Rājā saccaṃ ambho purisāti pucchi. So saccaṃ
mahārāja tvaṃ etaṃ yasaṃ mayhaṃ dehīti vadanto dutiyaṃ gāthamāha
        mayhaṃ gāmavaraṃ dehi        nāriyo ca alaṅkatā
        so te taṃ migamakkhāmi      ahante migamuttamanti.

---------------------------------------------------------------------------------------------
page224.
     Taṃ sutvā rājā tassa mittadubbhissa tusitvā ambho kuhiṃ
migo vasatīti pucchitvā asukaṭṭhānenāma devāti vutte tameva
magguddesaṃ katvā mahantena parivārena taṃ ṭhānaṃ agamāsi. Atha
naṃ so mittadubbhi senaṃ deva sannisīdāpehīti sannisinnāya senāya
ehīti vatvā eso deva suvaṇṇamigo etasmiṃ ṭhāne vasatīti hatthaṃ
pasāretvā ācikkhanto tatiyaṃ gāthamāha
        etasmiṃ vanasaṇḍasmiṃ        ambā sālā ca pupphitā
        indagopakasañchannā        ettheso tiṭṭhati migoti.
     Tattha indagopakasañchannāti etassa vanasaṇḍassa bhūmi
indagopakavaṇṇāya rattāya sukhasamphassāya tiṇajātiyā sañchannā
sassakucchiviya mudukā ettha etasmiṃ ramaṇīye vanasaṇḍe so
tiṭṭhatīti dassesi.
     Rājā tassa vacanaṃ sutvā amacce āṇāpesi tassa migassa
palāyituṃ adentā khippaṃ āvudhahatthehi purisehi saddhiṃ vanasaṇḍaṃ
parivārethāti. Te tathā katvā unnadiṃsu. Rājā katipayehi
janehi saddhiṃ ekamantaṃ aṭṭhāsi. So puriso avidūre aṭṭhāsi.
Mahāsatto taṃ saddaṃ sutvā cintesi mahato balakāyassa saddo tamhā
me purisā bhayena uppannena bhavitabbanti. So uṭṭhāya sakalaparisaṃ
oloketvā rañño ṭhitaṭṭhānaṃyeva disvā me sotthi bhavissati
ettheva mayā gantuṃ vaṭṭatīti cintetvā rājābhimukho pāyāsi.
Rājā taṃ āgacchantaṃ disvā nāgabalo migo avattharanto āgaccheyya

---------------------------------------------------------------------------------------------
page225.
Saraṃ sannayhitvā imaṃ migaṃ santāsetvā sace palāyati vijjhitvā
dubbalaṃ katvā gaṇhissāmīti dhanuṃ āropetvā bodhisattābhimukho
ahosi.
     Tamatthaṃ pakāsento satthā gāthadvayamāha
        dhanuṃ adajjhaṃ katvāna        usuṃ sannayhupāgami
        migo ca disvā rājānaṃ     dūratovajjhabhāsatha
        āgamehi mahārāja        mā maṃ vijjha rathesabha
        ko nu te idamakkhāsi      ettheso tiṭṭhati migoti.
     Tattha adajjhanti jiyāya sarena ca saddhiṃ ekameva katvā.
Sannayhāti sannayhitvā. Āgamehīti tiṭṭha mahārāja mā maṃ
vijjha jīvagāhameva gaṇhāti madhurāya vācāya abhāsi.
     Rājā tassa madhurakathāya bajjhitvā dhanuṃ otāretvā gāravena
aṭṭhāsi. Mahāsattopi rājānaṃ upasaṅkamitvā madhurapaṭisanthāraṃ
katvā ekamantaṃ aṭṭhāsi. Mahājanopi sabbāvudhāni chaḍḍetvā
āgantvā rājānaṃ parivāresi. Tasmiṃ khaṇe mahāsatto
suvaṇṇakiṅkiṇikaṃ cālentoviya madhurasarena rājānaṃ pucchi
        āgamehi mahārāja        mā maṃ vijjha rathesabha
        ko nu te idamakkhāsi      ettheso tiṭṭhati migoti.
     Tasmiṃ khaṇe pāpapuriso thokaṃ paṭikkamitvā tattheva aṭṭhāsi.
Rājā iminā me tvaṃ dassitoti kathento chaṭṭhaṃ gāthamāha

---------------------------------------------------------------------------------------------
page226.
        Esa pāpacaro po so     samma tiṭṭhati ārakā
        so hi me idamakkhāsi      ettheso tiṭṭhati migoti.
     Tattha pāpacaroti visaṭṭhācāro.
     Taṃ sutvā mahāsatto taṃ mittadubbhiṃ garahitvā raññā saddhiṃ
sallapanto sattamaṃ gāthamāha
        saccaṃ kirevamāhaṃsu         narā ekacciyā idha
        kaṭṭhaṃ nipāvataṃ seyyo      na tvevekacciyo naroti.
     Tattha nipāvatanti uttāritaṃ. Ekacciyoti ekacco pana
mittadubbhi pāpapuggalo udake marantopi uttārito na tveva
seyyo kaṭṭhañhi nānappakārena upakāraṃ saṃvattati mittadubbhi
pana vināsāya tasmā tato kaṭṭhameva varataranti porāṇakapaṇḍitā
kathayiṃsu mayā pana tesaṃ vacanaṃ na katanti.
     Taṃ sutvā rājā itaraṃ gāthamāha
                kiṃnu rurū garahasi migānaṃ
                kiṃ pakkhinaṃ kiṃ pana manussānaṃ
                bhayaṃ hi maṃ vindati anapparūpaṃ
                sutvāna taṃ mānusiṃ bhāsamānanti.
     Tattha migānanti migānaṃ aññataraṃ garahasi udāhu pakkhīnaṃ
manussānanti pucchi. Bhayaṃ hi maṃ vindatīti bhayaṃ maṃ paṭilabhati ahaṃ
attano anissaro bhayasantako viya homi. Anapparūpanti mahantaṃ.
     Tato mahāsatto mahārāja na migādīnaṃ manussānaṃ pana

---------------------------------------------------------------------------------------------
page227.
Garahāmīti dassento navamaṃ gāthamāha
                yamuddhari vahane vuyhamānaṃ
                mahodake salile sīghasote
                tatonidānaṃ bhayamāgataṃ mama
                dukkho have rāja asabbhi saṅgamoti.
     Tattha vahaneti patitapatite vahituṃ samatthe gaṅgāvahe. Mahodake
salileti mahāudake mahāsalileti attho. Ubhayenāpi gaṅgāvahasseva
bahūdakaṃ taṃ dasseti. Tatonidānanti mahārāja yo mayhaṃ tayā dassito
puriso eso gaṅgāya vuyhamāno aḍḍharattikasamaye kāruññavaraṃ
viravanto uttārito tatonidānaṃ me idamajja bhayaṃ āgataṃ asappurisehi
samāgamonāma dukkho mahārājāti.
     Taṃ sutvā rājā tassa kujjhitvā evaṃ bahupakārassanāma guṇaṃ
na jānāti vijjhitvā naṃ jīvitakkhayaṃ pāpessāmīti dasamaṃ gāthamāha
                sohaṃ catupattamimaṃ vihaṅgamaṃ
                tanucchidaṃ hadaye osajjāmi
                hanāmi taṃ mittadubbhiṃ akiccakāriṃ
                yo tādisaṃ kammakataṃ na jānīti.
     Tattha catupattanti catūhi vājapattehi samannāgataṃ. Vihaṅgamanti
ākāsaṅgamaṃ. Tanucchidanti sarīracchindanaṃ. Osajjāmīti etassa
hadaye visajjemīti.
     Tato mahāsatto mā esa maṃ nissāya nassatūti cintetvā

---------------------------------------------------------------------------------------------
page228.
Ekādasamaṃ gāthamāha
                dhīrassa bālassa have janinda
                santo vadhaṃ nappasaṃsanti jātu
                kāmā gharaṃ gacchatu pāpadhammo
                yañcassa bhattaṃ tadetassa dehi
                ahañca te kāmakaro bhavāmīti.
     Tattha kāmāti kāmena yathāruciyā attano gharaṃ gacchatu.
Yañcassa bhattaṃ tadetassa dehīti yañcassa idaṃnāma te dassāmīti
tayā kathitaṃ taṃ tassa dehi. Kāmakaroti icchākaro yaṃ icchasi
taṃ karohi maṃsaṃ vā me khāda kīḷāmigaṃ vā karohi sabbattha te
anukūlavatti bhavissāmīti.
     Taṃ sutvā rājā tuṭṭhamānaso mahāsattassa thutiṃ karonto
anantaraṃ gāthamāha
                addhā rurū aññataro sataṃ so
                yo dubbhino mānusassa na dubbhi
                kāmā gharaṃ gacchatu pāpadhammo
                yañcassa bhattaṃ tadetassa dammi
                ahañca te gāmavaraṃ dadāmīti.
     Tattha sataṃ soti addhā tvaṃ sataṃ paṇḍitānaṃ aññataro.
Gāmavaranti ahaṃ tava dhammakathāya pasīditvā tumhākaṃ gāmavaraṃ abhayaṃ
dadāmi ito paṭṭhāya tumhe nibbhayā yathāruciyā vicarathāti

---------------------------------------------------------------------------------------------
page229.
Mahāsattassa varaṃ adāsi.
     Atha naṃ mahāsatto mahārāja manussānāma aññaṃ mukhena
bhaṇanti aññaṃ karontīti pariggaṇhanto dve gāthā abhāsi
        suvijānaṃ siṅgālānaṃ        sakuntānañca vassitaṃ
        manussavassitaṃ rāja         dubbhijānataraṃ tato
        api me maññatī poso      ñātimitto sakhāti vā
        yo pubbe sumano hutvā    pacchā sampajjate disoti.
     Taṃ sutvā rājā migarājā mā maṃ evaṃ amaññi ahaṃ hi rajjaṃ
jahantopi tuyhaṃ dinnaṃ varaṃ na jahissaṃ saddahatha mayhaṃ varaṃ gaṇhāti.
Mahāsatto tassa santikā varaṃ gaṇhanto attānaṃ ādiṃ katvā
sabbasattānaṃ abhayadānaṃ varaṃ gaṇhi. Rājāpi varaṃ datvā bodhisattaṃ
nagaraṃ netvā nagarañca mahāsattañca alaṅkārāpetvā deviyā
dhammaṃ desāpesi. Mahāsatto deviṃ ādiṃ katvā rañño ca
rājaparisāya ca madhurāya manussabhāsāya dhammaṃ desetvā rājānaṃ
dasahi rājadhammehi ovaditvā mahājanaṃ anusāsetvā araññaṃ
pavisitvā migagaṇaparivuto vāsaṃ kappesi. Rājā sabbasattānaṃ
abhayaṃ dammīti nagare bheriñcārāpesi. Tato paṭṭhāya migapakkhīnaṃ
koci hatthaṃ pasāretuṃ samatthonāma nāhosi. Migagaṇo manussānaṃ
sassāni khādati. Koci vāretuṃ na sakkoti. Mahājano rājaṅgaṇaṃ
gantvā upakkosi.
     Tamatthaṃ pakāsento satthā imaṃ gāthamāha

---------------------------------------------------------------------------------------------
page230.
        Samāgatā jānapadā        negamā ca samāgatā
        migā dhaññāni khādanti      taṃ devo paṭisedhatūti.
     Tattha devoti taṃ migagaṇaṃ devo paṭisedhatūti.
     Taṃ sutvā rājā gāthadvayamāha
        kāmaṃ janapado māsi        raṭṭhañcāpi vinassatu
        na tvevāhaṃ ruruṃ dubbhe    datvā abhaya pakkhinaṃ.
        Mā me janapado āsi      mā maṃ janapado ahu
        na tvevāhaṃ migarājassa     varaṃ datvā musā bhaṇeti.
     Tattha māsīti kāmaṃ mayhaṃ janapado mā hotu. Rurunti na tveva
ahaṃ suvaṇṇavaṇṇassa rurumigarājassa abhayaṃ pakkhīnaṃ datvā dubbhissāmīti.
     Mahājano rañño vacanaṃ sutvā kiñci vattuṃ avisahanto
paṭikkami. Sā kathā vitthāritā ahosi. Taṃ sutvā mahāsatto
migagaṇaṃ sannipātāpetvā ito paṭṭhāya manussānaṃ sassaṃ mā
khādathāti ovaditvā attano attano khettesu paṇṇasaññaṃ
bandhāpentūti manussānaṃ pesesi. Te tathā kariṃsu. Tāya saññāya
migā yāvajjakālā sassāni na khādanti.
     Satthā imaṃ dhammadesanaṃ āharitvā na bhikkhave idāneva pubbepi
devadatto akataññūyevāti vatvā jātakaṃ samodhānesi tadā seṭṭhiputto
devadatto ahosi rājā ānando rurumigo pana ahamevāti.
                     Rurujātakaṃ navamaṃ.
                      ----------

---------------------------------------------------------------------------------------------
page231.
                     10. Sarabhajātakaṃ.
     Āsiṃsetheva purisoti idaṃ satthā jetavane viharanto attanā
saṅkhittena pucchitapañhassa dhammasenāpatino vitthārena byākaraṇaṃ
ārabbha kathesi. Tadā pana satthā theraṃ saṅkhittena pañhaṃ pucchi
devorohaṇe tatrāyaṃ saṅkhepato anupubbikathā.
     Rājagahaseṭṭhino hi santake candanapatte āyasmatā piṇḍola-
bhāradvājena iddhiyā gahite satthā bhikkhūnaṃ iddhipāṭihāriyakaraṇaṃ
paṭikkhipi. Tadāpi titthiyā paṭikkhittaṃ samaṇena gotamena
iddhipāṭihāriyakaraṇaṃ idāni sayaṃpi na karissatīti cintetvā maṅkubhūtehi
attano sāvakehi kiṃ bhante iddhiyā pattaṃ na gaṇhitthāti vuccamānā
netaṃ āvuso amhākaṃ dukkaraṃ chavassa pana dārupattassatthāya
attano saṇhasukhumaguṇaṃ ko gihīnaṃ pakāsessatīti na gaṇhimhā
samaṇā pana sākyaputtiyā lolabālatāya iddhiṃ dassetvā gaṇhiṃsu
mā amhākaṃ iddhikaraṇaṃ bhāroti cintayittha mayaṃ hi tiṭṭhantu
samaṇassa gotamassa sāvakā ākaṅkhamānā pana samaṇena gotamena
saddhiṃ iddhiṃ dasseyyāma sace hi samaṇo gotamo ekaṃ pāṭihāriyaṃ
karissati mayaṃpi diguṇaṃ karissāmāti kathayiṃsu. Taṃ sutvā bhikkhū
bhagavato ārocesuṃ bhante titthiyā kira pāṭihāriyaṃ karissantīti.
Satthā āha bhikkhave karontu ahaṃpi karissāmīti. Taṃ sutvā

---------------------------------------------------------------------------------------------
page232.
Bimbisāro āgantvā bhagavantaṃ pucchi bhante pāṭihāriyaṃ kira
karissathāti. Āma mahārājāti. Nanu bhante sikkhāpadaṃ paññattanti.
Mahārāja taṃ mayā sāvakānaṃ paññattaṃ buddhānampana sikkhāpadaṃnāma
natthi yathā hi mahārāja tava uyyāne pupphaphalaṃ aññesaṃ vāritaṃ
na tava evaṃ sampadamidaṃ daṭṭhabbanti. Kahaṃ pana bhante pāṭihāriyaṃ
karissathāti. Sāvatthinagaradvāre gaṇḍāmbarukkhamūleti. Amhehi
tattha kiṃ kattabbanti. Na kiñci mahārājāti. Punadivase satthā
katabhattakicco cārikaṃ pakkāmi. Manussā kuhiṃ bhante satthā
gacchatīti pucchanti. Sāvatthinagaradvāre gaṇḍāmbarukkhamūle
titthiyamaddanaṃ yamakapāṭihāriyaṃ kātunti. Tesaṃ bhikkhūnaṃ kathaṃ sutvā
mahājano acchariyarūpaṃ kiṃ pāṭihāriyaṃ bhavissati passissāma nanti
gharadvārāni nikkaḍḍhetvā satthārāyeva saddhiṃ agamāsi. Aññatitthiyā
mayampi samaṇassa gotamassa pāṭihāriyakaraṇaṭṭhāne pāṭihāriyaṃ karissāmāti
upaṭṭhākehi saddhiṃ satthārameva anubandhiṃsu. Satthā anupubbena
sāvatthiṃ gantvā raññā pāṭihāriyaṃ kira bhante karissathāti
pucchito karissāmīti vatvā kadā bhanteti vutte ito sattame
divase āsāḷhapuṇṇamāsiyanti āha. Maṇḍapaṃ karomi bhanteti.
Alaṃ mahārāja mama pāṭihāriyakaraṇaṭṭhāne sakko dvādasayojanikaṃ
ratanamaṇḍapaṃ karissatīti. Etaṃ kāraṇaṃ nagare ugghosāpemi bhante ti.
Ugghosāpehi mahārājāti. Rājā dhammaghosakaṃ alaṅkatahatthipiṭṭhiyaṃ
āropetvā satthā kira sāvatthīnagare gaṇḍāmbarukkhamūle

---------------------------------------------------------------------------------------------
page233.
Titthiyamaddanaṃ pāṭihāriyaṃ karissati ito sattame divaseti yāva chaṭṭhadivasā
devasikaṃ ghosanaṃ kāresi. Titthiyā gaṇḍāmbarukkhamūle kira karissatīti
sāmikānaṃ dhanaṃ datvā sāvatthīsāmante ambarukkhe chindāpesuṃ.
Dhammaghosako puṇṇamīdivase pātova ajja bhagavato pāṭihāriyaṃ
bhavissatīti ugghosesi. Devatānubhāvena sakalajambudīpe dvāre ṭhatvā
ugghositaṃviya ahosi. Ye ye gantuṃ cittaṃ uppādenti te te
sāvatthīpattameva attānaṃ passiṃsu. Dvādasayojanikā parisā ahosi.
Satthā pātova sāvatthiṃ piṇḍāya pavisitvā nikkhami. Gaṇḍonāma
uyyānapālo piṇḍipakkameva kumbhappamāṇaṃ mahantaṃ ambapakkaṃ
rañño haranto satthāraṃ nagaradvāre disvā tathāgatasseva
anucchavikanti adāsi. Satthā paṭiggahetvā tattheva ekamantaṃ nisinno
paribhuñjitvā ānanda imaṃ ambaṭṭhiṃ uyyānapālassa imasmiṃ ṭhāne
ropanatthāya dehi esa gaṇḍāmbonāma bhavissatīti āha.
Thero tathā akāsi. Uyyānapālo paṃsuṃ viyūhitvā ropesi.
Taṃ khaṇaññeva aṭṭhiṃ bhijjitvā mūlāni otariṃsu. Naṅgalasīsappamāṇo
rattaṅkuro uṭṭhahi. Mahājanassa olokentasseva paṇṇāsahatthakkhandho
paṇṇāsahatthasākho ubbedhenapi hatthasatiko ambarukkho
sampajji. Tāvadevassa pupphāni ca phalāni ca uṭṭhahiṃsu. So
madhurasuvaṇṇavaṇṇaphalabharito nabhaṃ pūretvā aṭṭhāsi. Vātappaharaṇakāle
madhurapakkāni patiṃsu. Pacchā āgacchantā bhikkhū paribhuñjitvā

---------------------------------------------------------------------------------------------
page234.
Āgamiṃsu. Sāyaṇhasamaye devarājā āvajjanto satthu
ratanamaṇḍapakaraṇaṃ amhākaṃ bhāro hotīti ñatvā vissukammaṃ pesetvā
dvādasayojanikaṃ nīluppalasañchannaṃ sattaratanamaṇḍapaṃ kāresi. Evaṃ
dasasahassacakkavāḷadevatā sannipatiṃsu. Satthā titthiyamaddanaṃ asādhāraṇaṃ
sāvakehi yamakapāṭihāriyaṃ karitvā bahujanassa pasannabhāvaṃ ñatvā
oruyha buddhāsane nisinno dhammaṃ desesi. Vīsatipāṇakoṭiyo
amatapānaṃ piviṃsu. Tato purimabuddhā pana pāṭihāriyaṃ katvā
kattha gacchantīti āvajjento tāvatiṃsabhavananti ñatvā buddhāsanā
uṭṭhāya dakkhiṇapādaṃ yugandharamatthake ṭhapetvā vāmapādena
sinerumatthakaṃ akkamitvā pārichattakamūle paṇḍukambalasilāyaṃ vassaṃ upagantvā
antotemāsaṃ devānaṃ abhidhammakathaṃ kathesi. Parisāpi satthu gataṭṭhānaṃ
ajānantī disvāva gamissāmāti. Tattheva temāsaṃ vasi.
Upakaṭṭhāya pavāraṇāya mahāmoggallānatthero gantvā bhagavato
ārocesi. Atha naṃ satthā pucchi kahaṃ pana etarahi sārīputtoti.
Esa bhante yamakapāṭihāriye pasīditvā pabbajitehi pañcahi bhikkhusatehi
saddhiṃ saṅkassanagare vasatīti. Moggallāna ito sattame divase
saṅkassanagaradvāre otarissāmi tathāgataṃ daṭṭhukāmā saṅkassanagaradvāre
sannipatantūti. Thero sādhūti paṭisuṇitvā āgantvā parisāya
ārocesi sakalaparisaṃ sāvatthito tiṃsayojanaṃ saṅkassanagaraṃ
ekamuhutteneva pāpesi. Satthā vutthavasso pavāretvā mahārāja
manssalokaṃ gamissāmīti sakkassa ārocesi. Sakko vissukammaṃ

---------------------------------------------------------------------------------------------
page235.
Āmantetvā dasabalassa manussalokaṃ gamanatthāya sopāṇaṃ karohīti
āha. So sinerumatthake sopāṇasīsaṃ saṅkassanagaradvāre
dhurasopāṇaṃ katvā majjhe maṇimayaṃ ekasmiṃ passe rajaṭamayaṃ ekasmiṃ
passe sovaṇṇamayanti tīṇi sopāṇāni māpesi sattaratanamayā
vedikāparikkhepā. Satthā lokavivaraṇaṃ pāṭihāriyaṃ katvā majjhe
maṇimayena sopāṇena otari. Sakko pattacīvaraṃ aggahesi suyāmo
vāḷavijaniṃ sahampatibrahmā chattaṃ dhāresi. Dasasahassacakkavāḷadevatā
dibbagandhamālādīhi pūjayiṃsu. Satthāraṃ dhurasopāṇe patiṭṭhahantaṃ paṭhamameva
sārīputtatthero vandi. Pacchā sesaparisā. Tasmiṃ samāgame
satthā cintesi moggallāno iddhimāti pākaṭo upāli
vinayadharoti sārīputtassa pana paññāguṇo apākaṭo ṭhapetvā
maṃ kira sammāsambuddhaṃ añño etena sadisapaññonāma
natthi paññāguṇamassa pākaṭaṃ karissāmīti. Paṭhamaṃ tāva puthujjanapañhaṃ
pucchi. Taṃ puthujjanāva kathayiṃsu. Tato sotāpannānaṃ
visaye pañhaṃ pucchi. Taṃ sotāpannāva kathayiṃsu. Puthujjanā na
jāniṃsu. Tato sakadāgāmivisaye anāgāmivisaye khīṇāsavavisaye
mahāsāvakavisaye ca pañhaṃ pucchi. Taṃpi heṭṭhimā na jāniṃsu
uparimā ca kathayiṃsu. Aggasāvakavisaye puṭṭhapañhaṃpi aggasāvakā
kathayiṃsu. Aññe na jāniṃsu. Tato sārīputtattherassa visaye
pañhaṃ pucchi. Taṃ therova kathesi. Aññe na jāniṃsu. Manussā ko
nāmo esa thero satthārā saddhiṃ kathesīti pucchitvā dhammasenāpati

---------------------------------------------------------------------------------------------
page236.
Sārīputtattheronāmāti sutvā aho mahāpaññoti vadiṃsu. Tato
paṭṭhāya devamanussānaṃ antare therassa mahāpaññāguṇo pākaṭo
jāto. Atha naṃ satthā
        ye ca saṅkhātadhammāse     ye ca sekhā puthū idha
        tesaṃ me nipako iriyaṃ      puṭṭho me brūhi mārisāti
buddhavisaye pañhaṃ pucchitvā imassa nukho sārīputta saṅkhittena
bhāsitassa kathaṃ vitthārena attho daṭṭhabboti āha. Thero pañhaṃ
oloketvā satthā maṃ sekhāsekhānameva āgamanapaṭipadaṃ pucchatīti
nikkaṅkho hutvā āgamanapaṭipadānāma khandhādivasena bahūhi mukhehi
sakkā kathetuṃ katarākārena nukho kathento satthu ajjhāsayaṃ gaṇhituṃ
nāsakkhissāmīti ajjhāsaye kaṅkhi. Satthā sārīputto pañhesu
nikkaṅkho ajjhāsaye pana me kaṅkhati mayā pana naye adinne kathetuṃ
na sakkhissati nayamassa dassāmīti nayaṃ dento bhūtamidaṃ sārīputta
samanupassasīti āha. Evaṃ kirassa ahosi sārīputto mamajjhāsayaṃ
gahetvā kathento khandhavasena kathissatīti. Therassa saha nayadānena
so pañho nayasatena nayasahassena upaṭṭhāsi. So satthārā
dinnanayena ṭhatvā buddhavisaye pañhaṃ kathesi. Satthā dvādasayojanikāya
parisāya dhammaṃ desesi. Tiṃsapāṇakoṭiyo amatapānaṃ piviṃsu.
Satthā parisaṃ uyyojetvā cārikaṃ caranto anupubbena sāvatthiṃ
gantvā punadivase sāvatthiyaṃ piṇḍāya caritvā piṇḍapātapaṭikkanto
bhikkhūhi vatte dassite gandhakuṭiṃ pāvisi. Sāyaṇhasamaye bhikkhū

---------------------------------------------------------------------------------------------
page237.
Therassa guṇakathaṃ kathentā dhammasabhāyaṃ nisīdiṃsu mahāpañño āvuso
sārīputto puthupañño javanapañño nibbedhikapañño dasabalena
saṅkhittena pucchitaṃ pañhaṃ vitthārena atthaṃ kathesīti. Satthā
āgantvā kāyanuttha bhikkhave etarahi kathāya sannisinnāti pucchitvā
imāyanāmāti vutte na bhikkhave idāneva pubbepesa saṅkhittena
bhāsitassa vitthārena atthaṃ kathesiyevāti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
sarabhamigayoniyaṃ nibbattitvā araññe paṭivasati. Rājā migacittako
ahosi thāmasampanno aññaṃ manussaṃ manussotipi na gaṇeti so
ekadivasaṃ migavadhaṃ gantvā amacce āha yassa passena migo
palāyati tenevassa āṇā dātabbāti. Te cintayiṃsu kadāci
vemajjhe ṭhitamigo koṭṭhakaṃ virujjhati uṭṭhitaṃ migaṃ yenakenaci
upāyena rañño ṭhitaṭṭhānaññeva āropessāmāti cintetvā ca
pana katikaṃ katvā rañño dūramaggaṃ adaṃsu. Te mahantaṃ gumbaṃ
parikkhipitvā muggarādīhi bhūmiṃ pahariṃsu. Paṭhamameva sarabhamigo
uṭṭhāya tikkhattuṃ gumbaṃ anuparigantvā palāyanto palāyanokāsaṃ
olokento sesadisāsu manusse bāhāya bāhuṃ dhanunā dhanuṃ āhacca
nirantare ṭhite disvā rañño ṭhitaṭṭhāneyeva okāsaṃ addasa.
So ummilitesu akkhīsu vālikaṃ khipamānoviya rājānaṃ abhimukho
agamāsi. Rājā taṃ balasampannaṃ disvā saraṃ khipitvā virajjhi.
Sarabhamigānāma vañcetuṃ chekā honti sare abhimukhaṃ āgacchante

---------------------------------------------------------------------------------------------
page238.
Vegaṃ hāpetvā tiṭṭhanti pacchato āgacchante vegena javanti
uparibhāgena āgacchante piṭṭhiṃ nāmenti passenāgacchante thokaṃ
apagacchanti kucchimajjhaṃ sandhāyāgacchante parivattitvā patanti sare
atikkante vātacchinnavalāhakavegena palāyantīti. Sopi rājā
tasmiṃ parivattitvā patite sarabhamigo me viddhoti nādaṃ muñci.
Sarabho uṭṭhāya vātavegena palāyi balamaṇḍalaṃ bhijjitvā. Ubhosu
passesu ṭhitā amaccā sarabhaṃ palāyamānaṃ disvāva ekato
hutvā pucchiṃsu migo kassa ṭhitaṭṭhānaṃ abhirūhīti. Rañño
ṭhitaṭṭhānanti. Rājā viddho meti vadati. Ko tena viddhoti.
Nibbirujjho bho amhākaṃ rājā bhūmi tena viddhāti iti te
nānappakārena raññā saddhiṃ keḷiṃ kariṃsu. Rājā cintesi ime
maṃ parihāsanti mama pamāṇaṃ na jānanti daḷhaṃ nivāsetvā
pattikova khaggaṃ ādāya sarabhaṃ gaṇhissāmīti vegena pakkhandi.
Atha naṃ disvā tīṇi yojanāni anubandhi. Sarabho araññaṃ pāvisi.
Rājāpi pāvisiyeva. Tattha sarabhamigassa gamanamagge saṭṭhīmattahattho
mahāpūtipādanarakaāvāṭo atthi. So tiṃsamattahattho udakena puṇṇo
tiṇena paṭicchanno. Sarabho udakagandhaṃ ghāyitvāva āvāṭabhāvaṃ
ñatvā thokaṃ osakkitvā gato. Rājā pana ujukameva gacchanto
tasmiṃpatati. Sarabho tassa padasaddaṃ asuṇanto nivattitvā
taṃ apassanto narakaāvāṭe patito bhavissatīti ñatvā āgantvā
olokento taṃ gambhīraudake appatiṭṭhaṃ kilamantaṃ disvā tena kataṃ

---------------------------------------------------------------------------------------------
page239.
Aparādhaṃ hadaye akatvā sañjātakāruñño mā mayi passanteva
rājā nassatu imamhā dukkhā mocessāmīti āvāṭatīre ṭhito
mā bhāyi mahārāja ahaṃ taṃ dukkhā mocessāmīti vatvā attano
piyaputtaṃ uddharituṃ ussāhaṃ karontoviya tassuddharaṇatthāya sīlāyogaṃ
katvā uddharissāmīti āgantvā rājānaṃ saṭṭhihatthā narakā uddharitvā
assāsetvā piṭṭhiṃ āropetvā araññato nīharitvā senāya
avidūre otāretvā ovādamassa datvā pañcasu sīlesu patiṭṭhāpesi.
Rājā mahāsattaṃ vinā vasituṃ asakkonto āha sāmi sarabhamigarāja
mayā saddhiṃ bārāṇasiṃ ehi dvādasayojanikāya te bārāṇasiyā
rajjaṃ dammi taṃ kārehīti. Mahārāja mayaṃ tiracchānagatā na
no rajjenattho sace te mayi sineho atthi mayā dinnāni
sīlāni rakkhanto raṭṭhavāsinopi sīlaṃ rakkhāpehīti taṃ ovaditvā
araññameva pāvisi. So assupuṇṇehi nettehi tassa guṇe
sarantova senaṃ sampāpuṇitvā senāṅgaparivuto nagaraṃ gantvā ito
paṭṭhāya sakalaraṭṭhavāsino pañca sīlāni rakkhantūti dhammabheriṃ cārāpesi.
Mahāsattena pana attano kataguṇaṃ kassaci akathetvā sāyaṃ
nānaggarasabhojanaṃ bhuñjitvā alaṅkatasayane sayitvā paccūsakāle
mahāsattassa guṇaṃ saritvā uṭṭhāya sayanapiṭṭhiyaṃ pallaṅkena nisīditvā
pītipuṇṇena hadayena chahi gāthāhi udānaṃ udānesi
        āsiṃsetheva puriso        na nibbindeyya paṇḍito
        passāmi vohaṃ attānaṃ      yathā icchiṃ tathā ahu.

---------------------------------------------------------------------------------------------
page240.
        Āsiṃsetheva puriso        na nibbindeyya paṇḍito
        passāmi vohaṃ attānaṃ      udakā thalamubbhataṃ.
        Vāyametheva puriso        na nibbindeyya paṇḍito
        passāmi vohaṃ attānaṃ      yathā icchiṃ tathā ahu.
        Vāyametheva puri so       na nibbindeyya paṇḍito
        passāmi vohaṃ attānaṃ      udakā thalamubbhataṃ.
                Dukkhūpanī to pi naro sapañño
                āsaṃ na chindeyya sukhāgamāya
                bahū hi phassā ahitā hitā ca
                avitakkitā maccumupapajjanti.
        Acintitampi bhavati          cintitampi vanassati
        na hi cintāmayā bhogā     itthiyā purisassa vāti.
     Tattha āsiṃsethevāti āsāchedakammaṃ akatvā attano kammesu
āsaṃ karotheva na ukkaṇṭheyya. Yathā icchinti ahaṃ hi saṭṭhihatthā
narakā uṭṭhānaṃ icchiṃ somhi tatheva jāto tato uṭṭhitoyevāti
dīpeti. Ahitā hitā cāti dukkhaphassā ca sukhaphassā ca
maraṇaphassā ca jīvitaphassā cātipi attho sattānamhi maraṇaphasso
ahito jīvitaphasso hito tesaṃ avitakkito acintitopi maraṇaphasso
āgacchatīti dasseti. Acintitampīti mayā āvāṭe patissāmīti
acintitaṃ sarabhaṃ māressāmīti cintitaṃ idāni pana me cintitaṃ
naṭṭhaṃ acintitameva jātaṃ. Bhogāti yasaparivārā ete cintāmayā

---------------------------------------------------------------------------------------------
page241.
Na honti tasmā ñāṇavatā viriyameva kattabbaṃ viriyavato hi
acintitaṃpi kataṃ hotiyeva.
     Tassa udānaṃ udānentasseva aruṇaṃ uṭṭhahi. Purohito
pātova sukhaseyyāya pucchanatthaṃ āgantvā dvāre ṭhito tassa
udānagītasaddaṃ sutvā cintesi rājā hīyo migavadhaṃ agamāsi taṃ
sarabhamigaṃ viraddho bhavissati tato amaccehi avahasiyamāno māretvā
taṃ āharissāmīti khattiyamānena taṃ anubandhanto saṭṭhīhatthe narake
patito bhavissati dayālunā sarabharājena rañño dosaṃ acintetvā
rājā uddharito bhavissati tena maññe udānaṃ udānesīti.
Evaṃ brāhmaṇassa rañño paripuṇṇabyañjanaṃ udānaṃ sutvā
sumajjite ādāse mukhaṃ olokentassa chāyāviya raññā ca sarabhena
ca katakāraṇaṃ pākaṭaṃ ahosi. So nakhena dvāraṃ ākoṭesi.
Rājā ko esoti pucchi. Ahaṃ deva purohitoti. Atha dvāraṃ
vivaritvā ito ehācariyāti āha. So pavisitvā rājānaṃ
jayāpetvā ekamantaṃ ṭhito ahaṃ mahārāja tayā araññe katakāraṇaṃ
jānāmi tvaṃ ekaṃ sarabhamigaṃ anubandhanto narake patito atha naṃ
so sarabho sīlā yogaṃ katvā narakato uddhari so tvaṃ tassa
guṇaṃ saritvā udānaṃ udānesīti vatvā dve gāthā abhāsi
        sarabhaṃ giriduggasmiṃ          yaṃ tvaṃ anussarī pure
        alīnacittassa tuvaṃ          vikkantamanujīvasi.

---------------------------------------------------------------------------------------------
page242.
                Yo taṃ viduggā narakā samuddhari
                sīlāya yogaṃ sarabho karitvā
                dukkhūpanītaṃ maccumukhā pamocayi
                alīnacittaṃ tameva vadesīti.
     Tattha anussarīti anubandhi. Vikkantanti uddharaṇatthāya
kataparakkamaṃ. Anujīvasīti upajīvasi tassānubhāvena tayā jīvitaṃ
laddhanti attho. Uddharīti uttāresi. Tameva vadesīti
suvaṇṇasarabhamigaṃ idha sirisayane nisinno vaṇṇesi.
     Taṃ sutvā ayaṃ mayā saddhiṃ na migavadhaṃ gato sabbameva
pavuttiṃ jānāti kathaṃ nukho jānāti pucchissāmi nanti cintetvā
navamaṃ gāthamāha
                kiṃ tvaṃ tattheva tadā ahosi
                udāhu te koci nu etadakkhā
                vivaṭacchado nusi sabbadassī
                ñāṇaṃ nu te brāhmaṇa bhiṃsarūpanti.
     Tattha bhiṃsarūpanti kiṃ nu tava ñāṇaṃ balavajātikaṃ tenetaṃ
jānāsīti.
     Brāhmaṇo nāhaṃ sabbaññū buddho byañjanaṃ amakkhetvā
tayā kathitagāthānaṃ pana mayhaṃ attho upaṭṭhātīti dīpento dasamaṃ
gāthamāha

---------------------------------------------------------------------------------------------
page243.
                Na cevāhaṃ tattha tadā ahosiṃ
                na cāpi me koci naṃ etadakkhā
                gāthāpadānañca subhāsitānaṃ
                atthaṃ tadānenti janinda dhīrāti.
     Tattha subhāsitānanti byañjanaṃ amakkhetvā suṭṭhu bhāsitānaṃ.
Atthaṃ tadānentīti yo tesaṃ attho taṃ ānenti upadhārentīti
attho.
     Rājā tassa tusitvā bahudhanaṃ adāsi tato paṭṭhāya dānādīni
puññāni abhirato ahosi. Manussāpi puññābhiratā hutvā
matamatā saggapūrameva pūrayiṃsu. Athekadivasaṃ rājā lakkhaṃ vijjhissāmīti
purohitaṃ ādāya uyyānaṃ gato. Tadā sakko devarājā bahū
nave deveceva devakaññāyo ca disvā kiṃ nukho kāraṇanti
āvajjento sarabhamigena narakā uddharitvā raññā sīlesu
patiṭṭhāpitabhāvaṃ ñatvā rañño ānubhāvena mahājanā puññāni
karonti tena devaloko paripūrati idāni kho pana rājā lakkhaṃ
vijjhituṃ uyyānaṃ gato taṃpi vīmaṃsitvā sīhanādaṃ nadāpetvā sarabhamigassa
guṇaṃ kathāpetvā attano ca sakkabhāvaṃ jānāpetvā ākāse
ṭhito dhammaṃ desetvā mettāya ceva pañcannañca sīlānaṃ guṇaṃ
kathetvā āgamissāmīti cintetvā uyyānaṃ agamāsi. Rājāpi
lakkhaṃ vijjhissāmīti dhanuṃ āropetvā saraṃ sannayhi. Tasmiṃ khaṇe
sakko rañño ca lakkhassa ca antare attano ānubhāvena sarabhaṃ

---------------------------------------------------------------------------------------------
page244.
Dassesi. Rājā taṃ disvā saraṃ na muñci. Atha naṃ sakko
purohitassa sarīre adhimuccitvā gāthamabhāsi
                ādāya pattaṃ paraviriyaghātiṃ
                cāpe saraṃ kiṃ vicikicchase tuvaṃ
                nuṇṇo saro sarabhaṃ hantu khippaṃ
                annaṃ hi etaṃ varapañña raññoti.
     Tattha pattanti vājapattehi samannāgataṃ. Paraviriyaghātinti
paresaṃ viriyaghātakaṃ. Cāpe saranti etaṃ pattasaṃkhātaṃ saraṃ cāpe
ādāya sannayhitvā idāni tvaṃ kiṃ vicikicchasi. Hantūti tayā
vissaṭṭho hutvā esa saro khippaṃ imaṃ sarabhaṃ hanatu. Annaṃ hi
etanti varapañña mahārāja sarabhonāma rañño āhāro bhakkhoti
attho.
     Tato rājā gāthamāha
                addhā pajānāmi ahaṃpi etaṃ
                annaṃ migo brāhmaṇa khattiyassa
                pubbe katañca apacāyamāno
                tasmā migaṃ sarabhaṃ no hanāmīti.
     Tattha pubbe katañcāti brāhmaṇa ahaṃ cetaṃ ekaṃsena jānāmi
yathā migo khattiyassa annaṃ pubbe pana iminā mayhaṃ kataguṇaṃ
pūjemi tasmā taṃ na hanāmīti.
     Tato sakko gāthadvayamāha

---------------------------------------------------------------------------------------------
page245.
        Neso migo mahārāja      asureso disampati
        etaṃ hantvā manussinda     bhavassu amarādhipo.
                Sace mahārāja vicikicchase tuvaṃ
                hantuṃ migaṃ sarabhaṃ sahāyakaṃ
                saputtadāro naravīriyaseṭṭha
                hantvā no ce tuvaṃ vetaraṇiṃ yamassāti.
     Tattha asuresoti asuro eso asurajeṭṭhako sakko esoti
adhippāyena vadati. Amarādhipoti tvaṃ etaṃ sakkaṃ māretvā sayaṃ
sakko devarājā hohīti vadati. Vetaraṇiṃ yamassāti sace etaṃ
sahāyo meti cintetvā na hanissasi saputtadāro yamassa vetaraṇīniriyaṃ
gantvā bhavissasīti taṃ tāseti.
     Tato rājā dve gāthā abhāsi
                kāmaṃ ahaṃ jānapadā ca sabbe
                puttā ca dārā ca sahāyasaṃghā
                gacchāma taṃ vetaraṇiṃ yamassa
                na tveva haññe mama pāṇadassa.
                Ayaṃ migo kicchagatassa mayhaṃ
                ekassa kattā vivanasmiṃ ghore
                taṃ tādisaṃ pubbakiccaṃ saranto
                jānaṃ mahābrahme kathaṃ haneyyanti.
     Tattha mama pāṇadassāti brāhmaṇa yo mama pāṇado assa

---------------------------------------------------------------------------------------------
page246.
Yena me piyaṃ jīvitaṃ dinnaṃ narakaṃ pavisantena mayā so na tveva
hañño na hanitabbo avajjho esoti vadati. Ekassa kattā
vivanasmiṃ ghoreti dāruṇe araññe paviṭṭhakassa sato ekassa
asahāyakassa mama kattā kārako jīvitassa dāyako svāhaṃ taṃ
iminā kataṃ tādisaṃ pubbakiccaṃ sarantoyeva taṃ guṇaṃ jānantoyeva
kathaṃ haneyyaṃ.
     Atha sakko purohitassa sarīrato apagantvā sakkattabhāvaṃ
māpetvā ākāse ṭhatvā rañño guṇaṃ pakāsento gāthadvayamāha
                mittābhirādhi cirameva jīva
                rajjaṃ imaṃ dhammaguṇe pasāsa
                nārīgaṇehi paricārayanto
                modassu raṭṭhe tidiveva vāsavo.
                Akkodhano niccapasannacitto
                sabbātithī yācayogo katvā
                datvā ca bhutvā ca yathānubhāvaṃ
                anindito saggamupehi ṭhānanti.
     Tattha mittābhirādhīti mitte ārādhento mitte adubbhamāno.
Sabbātithīti sabbe dhammikasamaṇabrāhmaṇe atithī pāhunakeyeva katvā
paricaranto yācitabbayuttako hutvā. Aninditoti dānādīni
puññāni karaṇena pamuditoceva lokena ca anindito hutvā
saggaṭṭhānaṃ upehīti.

---------------------------------------------------------------------------------------------
page247.
     Evaṃ vatvā sakko devarājā ahaṃ mahārāja taṃ pariggaṇhituṃ
āgato tvaṃ attānaṃ pariggahituṃ nādāsi appamatto hohīti
taṃ ovaditvā sakaṭṭhānameva gato.
     Satthā imaṃ dhammadesanaṃ āharitvā na bhikkhave idāneva
pubbepisārīputto saṅkhittena bhāsitassa vitthārena atthaṃ jānātiyevāti
vatvā jātakaṃ samodhānesi tadā rājā ānando ahosi purohito
sārīputto sarabhamigo pana ahameva sammāsambuddhoti.
                     Sarabhajātakaṃ dasamaṃ.
                          Iti
               jātakaṭṭhakathāya dasajātakapaṭimaṇḍitassa
               terasanipātassatthavaṇṇanā niṭṭhitā.
                     -------------

---------------------------------------------------------------------------------------------
page248.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page249.
                    Pakiṇṇakanipātavaṇṇanā
                      ----------
                   1. Sālikedārajātakaṃ.
     Sampannaṃ sālikedāranti idaṃ satthā jetavane viharanto
mātuposakabhikkhuṃ ārabbha kathesi. Vatthu pana sāmajātake āvībhavissati.
     Satthā pana taṃ bhikkhuṃ pakkosāpetvā saccaṃ kira tvaṃ bhikkhu gīhī
posesīti pucchitvā saccaṃ bhanteti kinte hontīti mātāpitaro
me bhanteti vutte sādhu bhikkhu porāṇakapaṇḍitāpi tiracchānā
hutvā sakuṇayoniyaṃ nibbattitvā jiṇṇe mātāpitaro kulāvake
nipajjāpetvā mukhatuṇḍena gocaraṃ āharitvā posesunti vatvā
atītaṃ āhari
     atīte rājagahe magadharājānāma rajjaṃ kāresi. Tadā nagarato
pubbuttarāya disāya sālindiyonāma brāhmaṇagāmo ahosi.
Tassa pubbuttaradisāya magadhakhettaṃ. Tattha kosiyagottonāma
sālindiyavāsī brāhmaṇo sahassakarīsamattaṃ khettaṃ gahetvā sāliṃ
vapāpesi. Uṭṭhite ca pana sasse vatiṃ thiraṃ kāretvā kassaci
paṇṇāsakarīsamattaṃ kassaci saṭṭhīkarīsamattanti evaṃ pañcasatakarīsamattaṃ khettaṃ
attano parisānaññeva ārakkhaṇatthāya datvā sesaṃ pañcasatakarīsamattaṃ vatiṃ

---------------------------------------------------------------------------------------------
page250.
Katvā ekassa bhatikassa adāsi. So tattha kuṭiṃ katvā tattha rattindivaṃ
vasati. Khettassa pana pubbuttaradisāyaṃ ekasmiṃ sānupabbate
mahantaṃ simbalīvanaṃ atthi. Tattha anekāni suvasatāni vasanti.
Tadā bodhisatto tasmiṃ suvasaṃghe suvarañño putto hutvā nibbatti.
So vayappatto abhirūpo thāmasampanno sakaṭanābhippamāṇasarīro
ahosi. Athassa pitā mahallakakāle ahaṃ idāni dūraṃ gantuṃ na
sakkomi tvaṃ imaṃ gaṇaṃ pariharāti puttassa rajjaṃ niyyādeti.
So punadivasato paṭṭhāya mātāpitūnaṃ gocaratthāya gantuṃ
nādāsi. Suvagaṇaṃ pariharanto himavantaṃ gantvā sayaṃjātasālivanesu
yāvadatthaṃ sāliṃ khāditvā āgamanakāle mātāpitūnaṃ pahonakaṃ gocaraṃ
ādāya āgantvā mātāpitaro posesi. Athassa ekadivasaṃ suvā
ārocesuṃ pubbe imasmiṃ kāle magadhakhette sāliṃ vapati idāni
kinnu kho katanti. Tenahi jānāthāti dve suve pahiṇi. Suvā
gantvā magadhakhette otarantā tassa bhatiyā rakkhaṇapurisassa khette
otaritvā sāliṃ khāditvā ekaṃ sālisīsaṃ ādāya simbalīvanaṃ āgantvā
sālisīsaṃ mahāsattassa pādamūle ṭhapetvā tattha evarūpo sālīti
vadiṃsu. So punadivase suvagaṇaparivuto tattha gantvā tasmiṃ bhatikassa
khette otari. So pana puriso suve sāliṃ khādante disvā itocito
ca dhāvitvā vārentopi vāretuṃ na sakkoti. Sesā suvā
yāvadatthaṃ sāliṃ khāditvā tucchamukhāva gacchanti. Suvarājā pana bahūni
sālisīsāni ekato katvā tuṇḍenādāya purato gantvā āharitvā

---------------------------------------------------------------------------------------------
page251.
Mātāpitūnaṃ deti. Suvā pana punadivasato paṭṭhāya tattheva sāliṃ
khādiṃsu. Atha so puriso suve sāliṃ khādante disvā itocito
ca dhāvitvā vārentopi vāretuṃ nāsakkhi sace ime aññaṃ katipāhaṃ
evaṃ khādissanti kiñci na bhavissati brāhmaṇo sāliṃ agghāpetvā
mayhaṃ iṇaṃ karissati gantvā tassa ārocessāmīti. So
sālimuṭṭhinā saddhiṃ tathārūpaṃ paṇṇākāraṃ gahetvā sālindiyagāmaṃ
gantvā brāhmaṇaṃ passitvā vanditvā paṇṇākāraṃ datvā ekamantaṃ
ṭhito kiṃ bho purisa sampannaṃ sālikhettanti puṭṭho āma
brāhmaṇa sampannanti vatvā dve gāthā abhāsi
        sampannaṃ sālikedāraṃ       suvā bhuñjanti kosiya
        paṭivedemi te brāhme    na taṃ vāretumussahe
        ekova tattha sakuṇo       so nesaṃ sabbasundaro
        bhutvā sāliṃ yathākāmaṃ      tuṇḍenādāya gacchatīti.
     Tattha sampannanti paripuṇṇaṃ avekallaṃ. Sālikedāranti
sālikhettaṃ. Sabbasundaroti sabbehi koṭṭhāsehi sundaro
rattatuṇḍo jiñjukasannibhakkhi rattapādo tīhi rattarājīhi parikkhittagīvo
mahāmayurappamāṇo so yāvadatthaṃ sāliṃ khāditvā aññaṃ tuṇḍena
gahetvā gacchatīti.
     Brāhmaṇo tassa kathaṃ sutvā suvarāje sinehaṃ uppādetvā
khettapālaṃ pucchi ambho purisa pāsaṃ oḍetuṃ jānāsīti. Āma
jānāmīti. Atha naṃ gāthāya ajjhabhāsi

---------------------------------------------------------------------------------------------
page252.
        Ujjhantu bālapāsāni       yathā bajjhetha so dijo
        jīvañca naṃ gahetvāna       ānayehi mamantiketi.
     Tattha ujjhantūti oḍayantu. Bālapāsānīti assavālādirajju-
mayapāsāni. Jīvañca nanti jīvitaṃyeva nanti.
     Taṃ sutvā khettapālo sāliṃ agghāpetvā iṇassa akatabhāvena
tuṭṭho gantvā assapāse vattetvā ajja imasmiṃ ṭhāne otarissatīti
suvarañño otaraṇaṭṭhānaṃ sallakkhetvā punadivase pātova vātappahārena
caraṇakaṃ akatvā pāsaṃ oḍetvā suvānaṃ āgamanaṃ olokento kuṭiyaṃ
nisīdi. Suvarājāpi suvagaṇaparivuto āgantvā aloluppacāratāya
hīyo khāditaṭṭhāne oḍitapāse pādaṃ pavesentova otari.
So attano baddhabhāvaṃ ñatvā cintesi sacāhaṃ idāni baddharavaṃ
ravissāmi ñātakā me maraṇabhayatajjitā gocaraṃ agahetvā palāyissanti
yāva etesaṃ gocaragahaṇaṃ tāva adhivāsessāmīti. So tesaṃ
suhitabhāvaṃ ñatvā maraṇabhayatajjito hutvā tikkhattuṃ baddharavaṃ ravi. Atha
sabbe sutvā palāyiṃsu. Suvarājā eko me ñātīsu nivattitvā
olokentopi natthi kiṃ nukho mayā pāpaṃ katanti vilapanto
gāthamāha
        ete bhutvā pivitvā ca    pakkamanti vihaṅgamā
        eko baddhosmi pāsena    kiṃ pāpaṃ pakataṃ mayāti.
     Khettapālo suvarājassa baddharavaṃ suvānaṃ ca ākāse pakkhandanasaddaṃ
sutvā kiṃ nukhoti kuṭiyā oruyha pāsaṭṭhānaṃ gantvā suvarājaṃ

---------------------------------------------------------------------------------------------
page253.
Disvā yasseva me pāso oḍito sveva baddhoti tuṭṭhamānaso
suvarājaṃ pāsato mocetvā dve pāde ekato katvā bandhitvā
daḷhaṃ ādāya sālindiyagāmaṃ gantvā suvarājaṃ brāhmaṇassa adāsi.
Brāhmaṇo balavasinehena mahāsattaṃ ubhohi hatthehi daḷhaṃ gahetvā
aṅke nisīdāpetvā tena saddhiṃ sallapanto dve gāthā abhāsi
        udaraṃ nūna aññesaṃ         suva accodaraṃ tava
        bhutvā sāliṃ yathākāmaṃ      tuṇḍenādāya gacchasi.
        Koṭṭhannu tattha pūresi      suva verannu te mayā
        puṭṭho me samma akkhāhi    kuhiṃ sālī nidhīyasīti.
     Tattha udaraṃ nūnāti aññesaṃ udarameva maññe tava udaraṃ
pana atiudaraṃ. Tatthāti tasmiṃ simbalīvane. Pūresīti vassārattatthāya
pūresi. Nidhīyasīti nidhesi nidhānaṃ katvā ṭhapesīti.
     Taṃ sutvā suvarājā madhurāya manussavācāya sattamaṃ gāthamāha
        na me veraṃ tayā saddhiṃ     koṭṭho mayhaṃ na vijjati
        iṇaṃ muñcāmiṇaṃ dammi        sampatto koṭisimbaliṃ
        nidhiṃpi tattha nidahāmi        evaṃ jānāhi kosiyāti.
     Tattha iṇaṃ muñcāmiṇaṃ dammīti tava sāliṃ haritvā iṇaṃ
muñcāmiceva iṇaṃ dadāmi cāti. Nidhiṃpīti ekaṃ tattha simbalīvane
anugāmikaṃ nidhiṃpi nidahāmi.
     Atha naṃ brāhmaṇo pucchi

---------------------------------------------------------------------------------------------
page254.
        Kīdisaṃ te iṇadānaṃ         iṇamokkhova kīdiso
        nidhinidhānaṃ akkhāhi         atha pāsā pamokkhasīti.
     Tattha iṇadānanti iṇassa dānaṃ. Nidhinidhānanti nidhino
nidhānanti.
     Evaṃ brāhmaṇena puṭṭho suvarājā tassa byākaronto
catasso gāthā abhāsi
        ajātapakkhā taruṇā        puttakā mayha kosiya
        te maṃ bhattā bharissanti     tasmā tesaṃ iṇaṃ dade.
        Mātā pitā ca me vuḍḍhā   jiṇṇakā gatayobbanā
        tesaṃ tuṇḍena hātūna       muñce pubbe kataṃ iṇaṃ.
        Aññe ca tattha sakuṇā      khīṇapakkhā sudubbalā
        tesaṃ puññatthiko dammi      taṃ nidhaṃ āhu paṇḍitā.
        Īdisaṃ me iṇadānaṃ         iṇamokkho ca īdiso
        nidhinidhānaṃ akkhāmi         evaṃ jānāhi kosiyāti.
     Tattha hātūnāti haritvā. Taṃ nidhinti taṃ puññakammaṃ
paṇḍitā anugāmikaṃ nidhiṃ nāma kathenti. Nidhinidhānanti nidhino nidhānaṃ
nidahantipi pāṭho ayameva vā pāṭho.
     Brāhmaṇo mahāsattassa dhammakathaṃ sutvā pasannacitto dve
gāthā abhāsi
        bhaddako vatāyaṃ pakkhī       dijo paramadhammiko
        ekaccesu manussesu       ayaṃ dhammo na vijjati.

---------------------------------------------------------------------------------------------
page255.
        Bhuñja sāliṃ yathākāmaṃ       saha sabbehi ñātibhi
        punapi suva passemu         piyaṃ me tava dassananti.
     Tattha bhuñja sālinti ito paṭṭhāya nibbhayo hutvā bhuñjāti
karīsasahassampi tasseva niyyādento evamāha. Passemūti attano
ruciyā āgataṃ aññesupi divasesu taṃ passeyyāmāti.
     Evaṃ brāhmaṇo mahāsattaṃ yācitvā piyaputtaṃviya muducittena
olokento pādato bandhanaṃ mocetvā satapākatelena pāde
makkhetvā bhaddapīṭhe nisīdāpetvā kāñcanataṭakena madhulāje
khādāpetvā sakkharodakaṃ pāyesi. Athassa suvarājā appamatto
hohi mahābrāhmaṇāti vatvā ovādaṃ dento āha
                bhuttañca pītañca tavassamamhi
                rattiñca no kosiya tesakāsaṃ
                nikkhittadaṇḍesu dadāhi dānaṃ
                jiṇṇe ca mātāpitaro bharassūti.
     Tattha tavassamamhīti tava nivesane.
     Taṃ sutvā brāhmaṇo tuṭṭhahadayo udānaṃ udānento
gāthamāha
                lakkhī vata me udapādi ajja
                yo taṃ addasaṃ pavaraṃ dijānaṃ
                suvassa sutvāna subhāsitāni
                kāhāmi puññāni anappakānīti.

---------------------------------------------------------------------------------------------
page256.
     Tattha lakkhīti siripi puññaṃpi paññāpi.
     Mahāsatto brāhmaṇena attano dinnaṃ karīsasahassamattaṃ khettaṃ
paṭikkhipitvā aṭṭhakarīsamattameva gaṇhi. Brāhmaṇo thambhāni khaṇitvā
tassa khettaṃ niyyādetvā gandhamālādīhi pūjetvā khamāpetvā
gaccha sāmi assumukhe rodamāne mātāpitaro assāsehīti
uyyojesi. So tuṭṭhamānaso sālisīsaṃ ādāya gantvā
mātāpitūnaṃ purato nikkhipitvā ammatātā uṭṭhethāti āha.
Te tassa assumukhā hasamānā uṭṭhahiṃsu. Tāvadeva suvagaṇā
sannipatitvā kathaṃ muttosi devāti pucchiṃsu. So tesaṃ sabbaṃ
vitthārato kathesi. Kosiyopi suvarañño ovādaṃ sutvā tato
paṭṭhāya dhammikasamaṇabrāhmaṇānaṃ mahādānaṃ paṭṭhapesi.
     Tamatthaṃ pakāsento satthā osānagāthamāha
                so kosiyo attamano udaggo
                annañca pānañcabhisaṃharitvā
                annena pānena pasannacitto
                santappayi samaṇe brāhmaṇe cāti.
     Tattha santappayīti gahitagahitabhājanāni pūrento tappesi.
     Satthā imaṃ dhammadesanaṃ āharitvā evaṃ bhikkhave mātuposanannāma
paṇḍitānaṃ vaṃsoti vatvā saccāni pakāsetvā jātakaṃ samodhānesi
(saccapariyosāne so bhikkhu sotāpattiphale patiṭṭhahi) tadā
suvagaṇā buddhaparisā ahesuṃ mātāpitaro mahārājakulāni ahesuṃ

---------------------------------------------------------------------------------------------
page257.
Khettapālo channo brāhmaṇo ānando suvarājā pana ahamevāti.
                  Sālikedārajātakaṃ paṭhamaṃ.
                     ------------
                   2. Candakinnarajātakaṃ.
     Upanīyatidaṃ maññeti idaṃ satthā kapilavatthupuraṃ upanissāya
nigrodhārāme viharanto rājanivesane rāhulamātaraṃ ārabbha kathesi.
Idaṃ pana jātakaṃ dūrenidānato paṭṭhāya kathetabbaṃ. Sā panesā
nidānakathā yāva laṭṭhivane uruvelakassapassa sīhanādā apaṇṇakajātake
kathitā. Tato paraṃ yāva kapilavatthugamanā vessantarajātake
āvībhavissati.
     Satthā pana pitu nivesane nisīditvā antarābhattasamaye
mahādhammapālajātakaṃ kathetvā katabhattakicco rāhulamātu nivesane
nisīditvā tassā guṇe kathento candakinnarajātakaṃ kathessāmīti rājānaṃ
pattaṃ gāhāpetvā dvīhi aggasāvakehi saddhiṃ rāhulamātu nivesanaṭṭhānaṃ
pāyāsi. Tadā tassā pamukhā cattāḷīsasahassanāṭakitthiyo vasanti.
Tāsu khattiyakaññānañceva navutiadhikasahassaṃ. Sā tathāgatassa
āgamanaṃ ñatvā sabbā kāsāyāneva nivāsentūti tāsaṃ
ārocesi. Tā tathā kariṃsu. Satthā āgantvā paññattāsane
nisīdi. Atha tā sabbāpi ekappahāreneva viraviṃsu. Mahāparidevasaddo

---------------------------------------------------------------------------------------------
page258.
Ahosi. Rāhulamātāpi paridevitvā sokaṃ vinodetvā satthāraṃ
vanditvā rājagatena bahumānena sagāravena nisīdi. Tadā rājā
tassā guṇakathaṃ ārabbha bhante mama suṇisā tumhehi kāsāvāni
nivatthānīti sutvā kāsāvāneva nivāsesi mālādīni pariccattānīti
sutvā mālādīni pariccaji uccāsayanamahāsayanāni pariccattānīti
sutvā bhūmisayanāva jātā tumhākaṃ pabbajitakāle vidhavā hutvā
aññehi rājūhi pesitaṃ paṇṇākāraṃ na gaṇhi evaṃ tumhesu
asaṃhiracittā esāti nānappakārena tassā guṇakathaṃ kathesi. Satthā
anacchariyaṃ mahārāja yaṃ esā idāni mama pacchime attabhāve
mayi sasinehā asaṃhiracittā anaññaneyyā bhaveyya tiracchānayoniyaṃ
nibbattāpi mayi asaṃhiracittā anaññaneyyā ahosīti vatvā tena
yācito atītaṃ āhari
     atīte bārāṇasiyaṃ brahmadatte rajjaṃ kārente bodhisatto
himavantappadese kinnarayoniyaṃ nibbatti. Candā nāmassa bhariyā.
Te ubhopi candanāmake rajaṭapabbate vasiṃsu. Tadā bārāṇasīrājā
amaccānaṃ rajjaṃ niyyādetvā dve kāsāvāni nivāsetvā
sannaddhapañcāvudho ekakova himavantaṃ pāvisi. So migavadhaṃ maṃsaṃ
khādanto ekaṃ khuddakanadiṃ anupubbena sañcaranto uddhaṃ abhirūhi.
Candapabbatavāsino kinnarā vassārattasamaye anotaritvā pabbateyeva
vasanti nidāghe otaranti. Tadā so candakinnaro attano
bhariyāya saddhiṃ otaritvā tesu tesu ṭhānesu gandhe vilimpanto

---------------------------------------------------------------------------------------------
page259.
Pupphareṇuṃ khādanto pupphapaṭakena nivāsento pārupanto latādolādīhi
kīḷanto madhurasarena gāyanto taṃ khuddakanadiṃ patvā ekasmiṃ nivattaṭṭhāne
otaritvā udake pupphāni vikīritvā udakakīḷaṃ kīḷitvā pupphapaṭakena
nivāsetvā pārupitvā rajaṭapaṭṭavaṇṇāya bālukāya pupphasayanaṃ
paññāpetvā ekaṃ veḷudaṇḍakaṃ gahetvā sayane nisīdi. Tato
candakinnaro veḷuṃ vādento madhurasaddena gāyi. Candakinnarī
muduhatthe nāmetvā tassāvidūre ṭhitā nacciceva gāyi ca. So
rājā tesaṃ saddaṃ sutvā padasaddaṃ asāvento saṇikaṃ gantvā
paṭicchanne ṭhatvā te kinnare disvā kinnariyā paṭibaddhacitto
hutvā taṃ kinnaraṃ vijjhitvā jīvitakkhayaṃ pāpetvā imāya saddhiṃ
saṃvāsaṃ kappessāmīti cintetvā candakinnaraṃ vijjhi. So
vedanāppatto paridevamāno catasso gāthā abhāsi
        upanīyatidaṃ maññe cande lohitamadena majjāmi
        jahāmi jīvitaṃ pāṇā me cande nirujjhanti.
        Osadhi me dukkhaṃ hadayaṃ me ḍayhate nitamāmi
        tava candiyā socantiyā na naṃ aññehi sokehi.
        Tiṇamiva milāyāmi nadī aparipuṇṇāva sussāmi
        tava candiyā socantiyā na naṃ aññehi sokehi.
        Vassamiva sare pāde assūni vattare mayhaṃ
        tava candiyā socantiyā na naṃ aññehi sokehīti.
     Tattha upanīyatīti sandhivicchedaṃ nīyati. Idanti jīvitaṃ. Pāṇāti

---------------------------------------------------------------------------------------------
page260.
Bhadde cande mama jīvitapāṇā nirujjhanti. Osadhi meti jīvitaṃ
me osīdati. Nitamāmīti atikilamāmi. Tava candiyāti imaṃ mama
dukkhaṃ. Na naṃ aññehi sokehīti atha kho tava candiyā socantiyā
sokahetu yasmā tvaṃ mama viyogena socissasi tasmāti attho.
Tiṇamiva milāyāmīti tattapāsāṇe khittatiṇamiva mūlachinnavanamiva milāyāmīti
vadati. Sare pādeti yathā nāma pabbatapāde patitavassaṃ saritvā
acchinnadhāraṃ vattati.
     Mahāsatto imāhi catūhi gāthāhi paridevitvā pupphasayane
nipannova satiṃ visajjetvā parivatti. Rājāpi ṭhitova. Itarā
mahāsatte paridevante attano ratiyā mattā hutvā tassa viddhabhāvaṃ
na jānāti visaññaṃ pana naṃ parivattitvā nipannaṃ disvā kinnu kho
me sāmikassa dukkhanti upadhārentī pahāramukhato paggharantaṃ lohitaṃ
disvā piyasāmike uppannaṃ balavasokaṃ saṇṭhāretuṃ asakkontī
mahāsaddena paridevi. Rājā kinnaro mato bhavissatīti nikkhamitvā
attānaṃ dassesi. Candā taṃ disvā iminā me corena piyasāmiko
viddho bhavissatīti kampamānā palāyitvā pabbatamatthake ṭhatvā
rājānaṃ paribhāsantī pañca gāthā abhāsi
        pāposi kho rājaputta yo me icchitapatiṃ varākiyā
        vijjha vanamūlasmiṃ yoyaṃ viddho chamā seti.
        Imaṃ mayhaṃ hadayasokaṃ paṭimuccatu rājaputta tava mātā
        yo mayhaṃ hadayasoko kiṃpurisaṃ apekkhamānāya.

---------------------------------------------------------------------------------------------
page261.
        Imaṃ mayhaṃ hadayasokaṃ paṭimuccatu rājaputta tava jāyā
        yo mayhaṃ hadayasoko kiṃpurisaṃ apekkhamānāya.
        Mā ca puttaṃ mā ca patiṃ addakkhi rājaputta tava mātā
        yo kiṃpurisaṃ avadhi adūsakaṃ mayhaṃ kāmāhi.
        Mā ca puttaṃ mā ca patiṃ addakkhi rājaputta tava jāyā
        yo kiṃpurisaṃ avadhi adūsakaṃ mayhaṃ kāmāhīti.
     Tattha varākiyāti kapaṇāya. Paṭimuccatūti patilabhatu phussatu
pāpuṇātu. Mayhaṃ kāmāhīti mayi kāmena.
     Rājā taṃ pañcahi gāthāhi paridevitvā pabbatamatthake ṭhitaṃyeva
assāsento gāthamāha
        mā tvaṃ cande rodi mā soci vanatimiramattakkhi
        mama tvaṃ hohisi bhariyā rājakule pūjitā nārībhīti.
     Tattha candeti mahāsattassa paridevanakāle nāmassa sutattā
evamāha. Vanatimiramattakkhīti vanatimirapupphasamānakkhi. Pūjitā
nārībhīti soḷasannaṃ itthīsahassānaṃ jeṭṭhakā aggamahesī.
     Candā tassa vacanaṃ sutvā tvaṃ kiṃ vadesīti sīhanādaṃ nadantī
anantaraṃ gāthamāha
        api nūnāhaṃ marissaṃ na capana rājaputta tava hessaṃ
        yo kiṃpurisaṃ avadhi adūsakaṃ mayhaṃ kāmāhīti.
     Tattha api nūnāhanti api ekaṃseneva ahaṃ marissaṃ.
     So tassā vacanaṃ sutvā nicchandarāgo hutvā itaraṃ gāthamāha

---------------------------------------------------------------------------------------------
page262.
        Api bhīruke jīvitukāmake kiṃpurisi gacchasi himavantaṃ
        tālisataggarabhojanā aññe taṃ migā ramissantīti.
     Tattha api bhīruketi atibhīrukajātike. Tālisataggarabhojanāti
tvaṃ tālisapattataggarapattabhojanā migī aññe taṃ migā ramissanti
na tvaṃ rājakule rahā gacchāti naṃ avaca.
     Vatvā capana nirapekkho hutvā pakkāmi. Sā tassa gatabhāvaṃ
ñatvā oruyha mahāsattaṃ āliṅgitvā pabbatamatthakaṃ āropetvā
pabbatatale nipajjāpetvā sīsamassa attano urūsu ṭhapetvā
balavaparidevaṃ paridevamānā dvādasa gāthā abhāsi
        te pabbatā tā ca kaṇḍarā tā ca giriguhāyo
        tattha taṃ apassantī kiṃpurisa kathaṃ ahaṃ kāsaṃ.
        Yesu pabbatesu mayaṃ ekato abhiramimhā
        tattha taṃ apassantī kiṃpurisa kathaṃ ahaṃ kāsaṃ.
        Te paṇṇasaṇṭhatā ramaṇīyā vāḷamigehi anucchinnā
        tattha taṃ apassantī kiṃpurisa kathaṃ ahaṃ kāsaṃ.
        Acchā savantī girinadiyo kusumābhikiṇṇasotāyo
        tattha taṃ apassantī kiṃpurisa kathaṃ ahaṃ kāsaṃ.
        Nīlāni himavato pabbatassa kūṭāni dassanīyāni
        tattha taṃ apassantī kiṃpurisa kathaṃ ahaṃ kāsaṃ.
        Pītāni himavato pabbatassa kūṭāni dassanīyāni
        tattha taṃ apassantī kiṃpurisa kathaṃ ahaṃ kāsaṃ.

---------------------------------------------------------------------------------------------
page263.
        Tambāni himavato pabbatassa kūṭāni dassanīyāni
        tattha taṃ apassantī kiṃpurisa kathaṃ ahaṃ kāsaṃ.
        Tuṅgāni himavato pabbatassa kūṭāni dassanīyāni
        tattha taṃ apassantī kiṃpurisa kathaṃ ahaṃ kāsaṃ.
        Setāni himavato pabbatassa kūṭāni dassanīyāni
        tattha taṃ apassantī kiṃpurisa kathaṃ ahaṃ kāsaṃ.
        Citrāni himavato pabbatassa kūṭāni dassanīyāni
        tattha taṃ apassantī kiṃpurisa kathaṃ ahaṃ kāsi.
        Yakkhagaṇasevite gandhamādane osathehi sañchanne
        tattha taṃ apassantī kiṃpurisa kathaṃ ahaṃ kāsaṃ.
        Kiṃpurisasevite gandhamādane osathehi sañchanne
        tattha taṃ apassantī kiṃpurisa kathaṃ ahaṃ kāsanti.
     Tattha te pabbatāti yesu mayaṃ ekato abhiruhimhā ime te
pabbatā ca kaṇḍarā ca giriguhāyo tattheva ṭhitā tesaṃ ahaṃ idāni
taṃ apassantī kathaṃ kāsaṃ kiṃ karissāmīti tesu pupphaphalapallavādisobhaṃ
taṃ apassantī kathaṃ adhivāsetuṃ sakkhissāmīti paridevati. Paṇṇasaṇṭhatāti
tālisapattādigandhapaṇṇasaṇṭhatā. Acchāti vippasannodakā. Nīlānīti
maṇimayāni. Pītānīti sovaṇṇamayāni. Tambānīti manosilāmayāni.
Tuṅgānīti uccāni tikhiṇaggāni. Setānīti rajaṭamayāni. Citrānīti
sattaratanamissitāni. Yakkhagaṇaseviteti bhummadevatāhi sevite.
     Iti sā dvādasahi gāthāhi paridevitvā mahāsattassa ure

---------------------------------------------------------------------------------------------
page264.
Hatthaṃ ṭhapetvā santāpabhāvaṃ ñatvā cando jīvatiyeva
devatāujjhānakammaṃ katvā jīvitamassa dassāmīti cintetvā kinnu
kho lokapālā nāma natthi udāhu vippavuṭṭhā ādū matā te me
piyasāmikaṃ na rakkhantīti devujjhānakammaṃ akāsi. Tassā sokavegena
sakkassa bhavanaṃ uṇhaṃ ahosi. Sakko āvajjento taṃ kāraṇaṃ
ñatvā brāhmaṇavaṇṇenāgantvā kuṇḍikato udakaṃ gahetvā
mahāsattaṃ siñci. Tāvadeva visaṃ antaradhāyi. Vaṇo rūhi imasmiṃ
ṭhāne viddhotipi na paññāyi. Mahāsatto sukhito uṭṭhāsi.
Candā piyasāmikaṃ taṃ arogaṃ disvā somanassappattā sakkassa
pāde vandantī anantaraṃ gāthamāha
        vande te ayirābrāhme yo me icchitaṃ patiṃ varākiyā
        amatena abhisiñci samāgatasmiṃ piyatamenāti.
     Tattha amatenāti udakaṃ amatanti maññamānā evamāha.
Piyatamenāti piyatarena ayameva pāṭho.
     Sakko tesaṃ ovādaṃ adāsi ito paṭṭhāya candapabbato
oruyha manussapathaṃ mā gamittha idheva vasathāti evañcapana te
ovaditvā sakaṭṭhānameva gato. Candāpi kiṃ no sāmi iminā
saparipanthaṭṭhānena ehi candapabbatameva gamissāmāti vatvā
osānagāthamāha
        vicarāmadāni girivaranadiyo kusumābhikiṇṇasotāyo
        nānādumavasanāyo piyaṃ vadāma aññamaññassāti.

---------------------------------------------------------------------------------------------
page265.
     Satthā imaṃ dhammadesanaṃ āharitvā na bhikkhave idāneva
pubbepesā mayi asaṃhiracittā anaññaneyyāevāti vatvā jātakaṃ
samodhānesi tadā rājā devadatto ahosi sakko anuruddho candā
rāhulamātā candakinnaro pana ahamevāti.
                  Candakinnarajāta kaṃ dutiyaṃ.
                     ------------
                   3. Mahāukkusajātakaṃ.
     Ukkā milācā bandhantīti idaṃ satthā jetavane viharanto
mittaganthakaupāsakaṃ ārabbha kathesi.
     So kira sāvatthiyaṃ parijiṇṇakulassa putto sahāyaṃ pesetvā
aññataraṃ kuladhītaraṃ vārāpeti. Atthi panassa uppannaṃ kiccaṃ
niṭṭharaṇasamattho mitto ca sahāyo cāti. Natthīti. Tenahi
mitte tāva ganthetūti vutte tasmiṃ ovāde ṭhatvā paṭhamaṃ tāva
catūhi dovārikehi saddhiṃ mettiṃ akāsi anupubbena nagaraguttikānīka-
mahāmattādīhi saddhiṃ mettiṃ akāsi senāpatināpi uparājenāpi saddhiṃ
mettiṃ akāsi tehi pana saddhiṃ ekato hutvā raññā saddhiṃ
mettiṃ akāsi tato asītiyā mahātherehi saddhiṃ ānandattherena
saddhiṃ ekato hutvā tathāgatena saddhiṃ mettiṃ akāsi. Atha naṃ
satthā saraṇesu ca sīlesu ca patiṭṭhāpesi. Rājāpi etassa

---------------------------------------------------------------------------------------------
page266.
Issariyamadāsi. So mittaganthakoyevāti pākaṭo jāto. Athassa
rājā mahantaṃ gehaṃ datvā āvāhamaṅgalaṃ kāresi. Rājānaṃ ādiṃ
katvā mahājano paṇṇākāre pahiṇi. Athassa bhariyā raññā
pahitaṃ paṇṇākāraṃ uparājassa uparājena pahitaṃ paṇṇākāraṃ
senāpatissāti etenevupāyena sakalanagaravāsino ābandhitvā
gaṇhi. Sattame divase mahāsakkāraṃ katvā dasabalaṃ nimantetvā
pañcasatabhikkhusaṅghassa buddhappamukhassa mahādānaṃ datvā bhattakiccāvasāne
satthārā kathitaṃ anumodanaṃ sutvā ubhopi jāyapatikā sotāpattiphale
patiṭṭhahiṃsu. Bhikkhū dhammasabhāyaṃ kathaṃ samuṭṭhāpesuṃ āvuso
mittaganthakaupāsako attano bhariyaṃ nissāya tassā vacanaṃ sutvā
sabbehi mettiṃ katvā rañño santikā mahantaṃ sampattiṃ labhi tathāgatena
saddhiṃ mettiṃ katvā ubhopi sotāpattiphale patiṭṭhitāti. Satthā
āgantvā kāyanuttha bhikkhave etarahi kathāya sannisinnāti pucchitvā
imāya nāmāti vutte na bhikkhave idānevesa evaṃ mātugāmaṃ nissāya
mahantaṃ yasaṃ patto pubbepi tiracchānayoniyaṃ nibbatto panesa
etissā vacanena bahūhi ca mettiṃ katvā puttasokato muttoti
vatvā tehi yācito atītaṃ āhari
     atīte bārāṇasiyaṃ brahmadatte rajjaṃ kārente ete
paccantavāsino yattha yattha bahumaṃsaṃ labhanti tattha tattha gāmaṃ ābandhitvā
araññaṃ caritvā migādayo māretvā maṃsaṃ āharitvā puttadāre
posenti. Tesaṃ gāmato avidūre mahājātasaro atthi. Tassa

---------------------------------------------------------------------------------------------
page267.
Dakkhiṇapasse eko senasakuṇo pacchimapasse ekā senasakuṇikā
uttarapasse sīhamigarājā pācīnapasse ukkusasakuṇarājā vasati
jātasaramajjhe pana uṇṇataṭṭhāne kacchapo vasati. Tadā seno
seniṃ bhariyā me hotīti vadati. Atha naṃ sā āha atthi pana
te koci mittoti. Natthi bhaddeti. Amhākaṃ uppannaṃ bhayaṃ
vā dukkhaṃ vā niṭṭharaṇasamatthaṃ mittaṃ vā sahāyaṃ vā laddhuṃ vaṭṭati
mitte tāva gaṇhāhīti. Kena saddhiṃ mettiṃ karoma bhaddeti.
Pācīnapasse vasantena ukkusarājena uttarapasse sīhena saramajjhe
kacchapena saddhiṃ mettiṃ karohīti. So tassā vacanaṃ sutvā
sampaṭicchitvā tathā akāsi. Tadā te ubhopi vāsaṃ kappetvā
tasmiṃyeva sare ekasmiṃ dīpake kadambarukkho atthi samantā udakena
parikkhitto tasmiṃ kulāvakaṃ katvā paṭivasiṃsu. Tesaṃ aparabhāge
dve potakā jāyiṃsu. Tesaṃ pakkhesu asañjātesuyeva ekadivasaṃ te
jānapadā divasaṃ araññaṃ carantā kiñci maṃsaṃ alabhitvā na sakkā
tucchahatthehi gharaṃ gantuṃ macche vā kacchape vā gaṇhissāmāti
saraṃ otaritvā taṃ dīpaṃ gantvā tassa kadambassa mūle nipajjitvā
makasādīhi khajjamānā tesaṃ palāpanatthāya araṇiṃ matthetvā aggiṃ
nibbattetvā dhūmaṃ kariṃsu. Dhūmo uggantvā sakuṇe pahari.
Sakuṇapotakā viraviṃsu. Jānapadā taṃ sutvā ambho sakuṇapotakānaṃ
saddo uṭṭhetha ukkā bandhatha chātā sayituṃ na sakkoma
sakuṇamaṃsaṃ khāditvāva sayissāmāti vatvā aggiṃ jāletvā ukkā

---------------------------------------------------------------------------------------------
page268.
Bandhiṃsu. Sakuṇikā tesaṃ saddaṃ sutvā ime amhākaṃ potakaṃ
khāditukāmā mayaṃ evarūpassa bhayassa nīharaṇatthāya mitte gaṇhāma
sāmikaṃ ukkusarājassa santikaṃ pesessāmīti cintetvā gaccha sāmi
no puttānaṃ bhayaṃ uppannaṃ ukkusarājassa ārocehīti vatvā
paṭhamaṃ gāthamāha
                ukkā milā cā bandhanti dīpe
                pajā mama khādituṃ paṭṭhayanti
                mittaṃ sahāyañca vadehi senaka
                ācikkha ñātibyasanaṃ dijānanti.
     Tattha milācāti jānapadā. Dīpeti dīpakamhi. Pajā mamanti
mama puttake. Senakāti senakasakuṇaṃ nāmena ālapati. Ñātibyasanaṃ
dijānanti amhākaṃ ñātīnaṃ dijānaṃ idaṃ byasanaṃ ukkusarājassa gantvā
ācikkhāhīti vadati.
     So vegena tassa vasanaṭṭhānaṃ gantvā vassitvā attano
āgatabhāvaṃ jānāpetvā katokāso pavisitvā vanditvā kiṃkāraṇā
āgatosīti puṭṭho āgatakāraṇaṃ dassento dutiyaṃ gāthamāha
                dijo dijānaṃ pavarosi pakkhi ca
                ukkusarāja saraṇaṃ upemi
                pajā mama khādituṃ paṭṭhayanti
                luddhā milācā bhava me sukhāyāti.
     Tattha dijoti tvaṃ dijo ceva dijānaṃ pavaro ca.

---------------------------------------------------------------------------------------------
page269.
     Ukkusarājā senakaṃ mā bhāyīti assāsetvā tatiyaṃ gāthamāha
                mittaṃ sahāyaṃ karonti paṇḍitā
                kāle akāle sukhamesanāya
                karomi te senaka etamatthaṃ
                ariyo hi ariyassa karoti kiccanti.
     Tattha kāle akāleti divā ca rattiṃ ca. Ariyoti idha ācāro
ariyoti adhippeto kimettha ariyanti vadati ācārasampanno hi
ācārasampannassa kiccaṃ karoteva.
     Atha naṃ pucchi kiṃ samma rukkhaṃ abhirūhiṃsu milācāti. Na
tāva abhirūhanti. Ukkāyeva bandhantīti. Tenahi tvaṃ sīghaṃ gantvā
mama sahāyikaṃ assāsetvā mamāgamanabhāvaṃ ācikkhāti. So tathā
akāsi. Ukkusarājāpi āgantvā kadambassa avidūre milācānaṃ
abhirūhaṇaṃ olokento ekasmiṃ rukkhagge nisīditvā ekassa milācassa
abhirūhaṇakāle etasmiṃ kulāvakassa avidūre abhirūḷhe sare nimujjitvā
pakkhehi ca mukhena ca udakaṃ āharitvā ukkāya upari āsiñci
sā nibbāyi. Milācā imañca senakasakuṇaṃ potake cassa
khādissāmāti otaritvā puna ukkaṃ jālāpetvā abhirūhiṃsu. Puna
so udakaṃ vijjhāpesi. Etenupāyena bandhabandhaṃ nibbāpentassevassa
aḍḍharatto jāto. So ativiya kilami. Heṭṭhā udare kilomakaṃ
tanutaṃ gataṃ. Akkhīni rattāni jātāni. Taṃ disvā sakuṇikā
sāmikaṃ āha sāmi ativiya kilanto ukkusarājā etassa thokaṃ

---------------------------------------------------------------------------------------------
page270.
Visamatthāya gantvā kacchaparājassa kathehīti. So taṃ vacanaṃ sutvā
ukkusaṃ upasaṅkamitvā gāthāya ajjhabhāsi
                yaṃ hoti kiccaṃ anukampakena
                ariyassa ariyena kataṃ tayidaṃ
                attānurakkhī bhava mā aḍayha
                lacchāma putte tayi jīvamāneti.
     Tattha tayidanti tayā idaṃ ayameva pāṭhoti.
     So tassa vacanaṃ sutvā sīhanādaṃ nadanto pañcamaṃ gāthamāha
                tameva rakkhāvaraṇaṃ karonto
                sarīrabhedāpi na santassāmi
                karonti hete sakhīnaṃ sakhāro
                pāṇaṃ pajantā satamesa dhammoti.
     Chaṭṭhaṃ pana satthā abhisambuddho hutvā tassa guṇaṃ vaṇṇento
āha
        sudukkaraṃ kammamakāsi        aṇḍajoyaṃ vihaṅgamo
        atthāya kururo putte      aḍḍharatte anāgateti.
     Tattha kururoti ukkusarājā. Putteti senassa putte rakkhanto
tesaṃ atthāya. Aḍḍharatte anāgateti yāva diyaḍḍhayāmā vāyāmaṃ
karonto dukkaraṃ akāsi.
     Senopi ukkusarāja thokaṃ visamāhi sammāti vatvā kacchapassa
santikaṃ gantvā taṃ uṭṭhāpetvā kiṃ samma āgatosīti vutte

---------------------------------------------------------------------------------------------
page271.
Evarūpaṃnāma bhayaṃ uppannaṃ ukkusarājā paṭhamayāmato paṭṭhāya
vāyamanto kilamati tenahi tava santikaṃ āgatosmīti vatvā sattamaṃ
gāthamāha
                cutāpi heke khalitā sakammunā
                mittānukampāya patiṭṭhahanti
                puttā mamattā ca gatimāgatosmi
                atthaṃ caretha mama vāricarāti.
     Tassattho sāmi ekacce hi yasato vā dhanato vā cutāpi
sakammunā khalitāpi mittānaṃ anukampāya patiṭṭhahanti mamañca
puttā attā āturā tenāhaṃ taṃ gatiṃ paṭisaraṇaṃ katvā āgatosmi
puttānaṃ jīvitadānaṃ dadanto atthaṃ me carāhīti.
     Taṃ sutvā kacchapo itaraṃ gāthamāha
                dhanena dhaññena ca attanā ca
                mittaṃ sahāyañca karonti paṇḍitā
                karomi te senaka etamatthaṃ
                ariyo ariyassa karoti kiccanti.
     Athassa putto avidūre nipanno pitu vacanaṃ sutvā mā me
pitā kilamatu kiccaṃ karissāmīti cintetvā navamaṃ gāthamāha
                appossukko tāta tvaṃ nisīda
                putto pitu carati atthacariyaṃ

---------------------------------------------------------------------------------------------
page272.
                Ahaṃ carissāmi tveva atthaṃ
                senassa putte parittāyamānoti.
     Atha naṃ pitā gāthāya ajjhabhāsi
                addhā hi tāta satamesa dhammo
                putto pitūnaṃ care atthacariyaṃ
                appeva maṃ disvāna pavaḍḍhakāyaṃ
                senassa puttā na viheṭhayeyyunti.
     Tattha satamesa dhammoti paṇḍitānaṃ esa dhammo. Puttā
nāti senaputte milācā na heṭhayeyyuṃ.
     Evaṃ vatvā mahākacchapo samma mā bhāyi tvaṃ purato
gaccha idānāhaṃ gamissāmīti taṃ uyyojetvā udake patitvā kalalañca
sevālañca saṅkaḍḍhitvā ādāya dīpakaṃ gantvā aggiṃ vijjhāpetvā
nipajji. Milācā kiṃ no senapotakehi imaṃ kāṇakacchapaṃ parivattitvā
māressāma ayaṃ no sabbesaṃ pahossatīti valliyo uddharitvā
jiyaṃ gatveā nivatthapilotikaṃ vimocetvā tesu tesu ṭhānesu bandhitvā
kacchapaṃ parivattetuṃ na sakkonti. Kacchapopi te ākaḍḍhanto
gantvā gambhīraṭṭhāne udake pati. Tepi kacchapalobhena saddhiṃ
gantvā udakapuṇṇāya kucchiyā kilamantā nikkhamitvā bho ekena
no ukkusena yāva aḍḍharattā ukkā vijjhāpitā idāni iminā
kacchapena udake patitvā udakaṃ pāyetvā mahodarā katamhā puna
aggiṃ katvā aruṇe uggatepi ime senapotake khādissāmāti

---------------------------------------------------------------------------------------------
page273.
Aggiṃ kātuṃ ārabhiṃsu. Sakuṇikā tesaṃ kathaṃ sutvā sāmi ime
yāya kāyacivelāya amhākaṃ putte khāditvāva gamissanti sahāyassa
no sīhassa santikaṃ gacchāti āha. So taṃ khaṇaññeva tassa
santikaṃ gantvā kiṃ avelāya āgatosīti vutte ādito paṭṭhāya
taṃ pavuttiṃ ārocetvā ekādasamaṃ gāthamāha
                pasū manussā migaviriyaseṭṭha
                bhayaṭṭhitā seṭṭhamupagacchanti
                puttā mamattā gatimāgatosmi
                tvaṃ nosi rājā bhava me sukhāyāti.
     Tattha pasūti sabbatiracchāne āha idaṃ vuttaṃ hoti sāmi
migesu viriyena seṭṭho lokasmiṃ sabbe tiracchānāpi manussāpi
bhayaṭṭhitā hutvā seṭṭhaṃ upagacchanti mama ca puttā āturā
svāhaṃ taṃ gatiṃ katvā āgatosmi tvaṃ amhākaṃ rājā sukhāya
me bhavāti.
     Taṃ sutvā sīho gāthamāha
                karomi te senaka etamatthaṃ
                āyāma te taṃ disataṃ vadhāya
                kathaṃ hi viññū pahu sampajāno
                na vāyame attajanassa guttiyāti.
     Tattha taṃ disatanti taṃ disānaṃ samuhaṃ taṃ tava paccatthikagaṇanti

---------------------------------------------------------------------------------------------
page274.
Attho. Pahūti amitte hantuṃ samattho. Sampajānoti mittassa
bhayuppattiṃ jānanto. Attajanassāti attasamassa aṅgasamassa janassa
mittassāti attho.
     Evañca pana vatvā gaccha tvaṃ putte samassāsehīti
taṃ uyyojetvā maṇivaṇṇaṃ udakaṃ maddamāno pāyāsi. Milācā
taṃ āgacchantaṃ disvā kururena tāva amhākaṃ ukkā vijjhāpitā
kacchapenamhākaṃ nivatthapilotikānaṃ assāmikā katā idānipi sīho
no jīvitakkhayameva pāpessatīti maraṇabhayatajjitā yena vā tena vā
palāyiṃsu. Sīho tassa mūlaṃ āgantvā rukkhamūle na kiñci
addasa. Atha naṃ kururo ca kacchapo ca seno ca upasaṅkamitvā
vandiṃsu. So tesaṃ mittānisaṃsaṃ kathetvā ito paṭṭhāya mittadhammaṃ
abhinditvā appamattā hothāti ovaditvā pakkāmi. Tepi
sakaṭṭhānāni gatā. Senasakuṇikā attano puttaṃ oloketvā
mitte nissāya amhehi dārakā laddhāti sukhanisinnasamaye senena
saddhiṃ sallapantī mittadhammapakāsanānāma cha gāthā abhāsi
                mittaṃ kayirātha suhadayañca
                ayirañca kayirātha sukhāgamāya
                nivatthakojova sarebhihantvā
                modāma puttehi samaṅgibhūtā.
        Sakamitta ssa kammena       sahāyassāpalāyino
        kujjantamuppakujjanti        lomahaṃsā hadayaṅgamaṃ.

---------------------------------------------------------------------------------------------
page275.
                Mittaṃ sahāyaṃ adhigamma paṇḍito
                so bhuñjati puttaṃ pasuṃ dhanaṃ vā
                ahañca puttā ca pati ca mayhaṃ
                mittānukampāya samaṅgibhūtā.
                Rājāvatā suravatā ca attho
                sampannasakhissa bhavanti hete
                yo mittavā yasavā uggatatto
                asmiṃ loke modati kāmakāmi.
        Karaṇīyāni mittāni         daliddenāpi senaka
        passa mittānukampāya       samaggamhā sañātake.
        Sūrena balavantena         yo mittaṃ kurute dijo
        evaṃ so sukhito hoti      yathāhaṃ tavañca senakāti.
     Tattha mittañcāti yaṃkañci attano mittañca. Suhadayañcāti
suhadayasahāyañca sāmikaṭṭhānaṃ ayirañca karotheva. Nivatthakojova
sarebhihantvāti ettha kojoti kavaco yathānāma paṭimukkakavaco
sare abhihanati nivāreti evaṃ mayaṃpi mittabalena paccatthike abhihantvā
puttehi saddhiṃ modāmāti vadati. Sakamittassa kammenāti sakassa
mittassa parakkamena. Sahāyassāpalāyinoti sahāyassa apalāyino
migarājassa. Lomahaṃsāti pakkhino amhākaṃ puttakā mañca kujjantaṃ
hadayaṅgamaṃ madhurasaraṃ nicchāretvā upakujjanti. Samaṅgibhūtāti ekaṭṭhāne
ṭhitā. Rājavatā suravatā ca atthoti yassa sīhasadiso rājā

---------------------------------------------------------------------------------------------
page276.
Ukkusakacchapasadisā ca sūrā mittā honti tena rājavatā suravatā
ca attho sakkā pāpuṇituṃ. Bhavanti heteti yo ca sampannasakho
paripuṇṇamittadhammo tassa hete sahāyā bhavanti. Uggatattoti
sirisobhaggena uggatabhāvo. Asmiñca loketi idhalokasaṅkhāte asmiṃ
loke modati. Kāmakāmīti sāmikaṃ ālapati so hi kāme kāmayanto
kāmakāmināma. Samaggamhāti samaggā jātamhā. Sañātaketi
ñātakehi puttehi saddhiṃ.
     Evaṃ sā chahi gāthāhi mittadhammassa guṇaṃ kathesi. Te sabbepi
sahāyakā mittadhammaṃ abhinditvā yāvatāyukaṃ ṭhatvā yathākammaṃ gatā.
     Satthā imaṃ dhammadesanaṃ āharitvā na bhikkhave idānevesa
bhariyaṃ nissāya sukhappatto pubbepi sukhappattoyevāti vatvā jātakaṃ
samodhānesi tadā seno ca senī ca jāyapatikā ahesuṃ puttakacchapo
rāhulo pitā mahāmoggallāno ukkuso sārīputto sīho pana
ahamevāti.
                   Mahāukkusajātakaṃ tatiyaṃ.
                      -----------

---------------------------------------------------------------------------------------------
page277.
                    4. Uddālakajātakaṃ.
     Kharājinā jaṭilā paṅkadantāti idaṃ satthā jetavane viharanto
ekaṃ kuhakaṃ bhikkhuṃ ārabbha kathesi.
     So hi niyyānikasāsane pabbajitvāpi catupaccayatthāya tividhaṃ
kuhakavatthuṃ pūreti. Athassa aguṇaṃ pakāsentā bhikkhū dhammasabhāyaṃ kathaṃ
samuṭṭhāpesuṃ āvuso asukonāma bhikkhu evarūpe niyyānikasāsane
pabbajitvā kuhakaṃ nissāya jīvitaṃ kappetīti. Satthā āgantvā
kāyanuttha bhikkhave etarahi kathāya sannisinnāti pucchitvā imāyanāmāti
vutte na bhikkhave idānevesa pubbepi kuhakoyevāti vatvā
atītaṃ āhari
     atīte bārāṇasiyaṃ brahmadatte rajjaṃ kārente bodhisatto
purohito ahosi paṇḍito byatto. So ekadivasaṃ uyyānakīḷaṃ
gato ekaṃ abhirūpakaṃ gaṇikaṃ disvā paṭibaddhacitto tāya saddhiṃ saṃvāsaṃ
kappesi. Sā taṃ paṭicca gabbhaṃ labhi gabbhassa paṭiladdhabhāvaṃ
ñatvā taṃ āha sāmi gabbho me patiṭṭhito jātakāle
nāmaṃ karontī assa kinti nāmaṃ karomīti. So vaṇṇadāsiyā
kucchismiṃ nibbattattā na sakkā kulanāmaṃ kātunti cintetvā bhadde
ayaṃ vātaghātarukkho uddālakonāma idha paṭiladdhattā uddālakotissa
nāmaṃ kareyyāsīti vatvā aṅgulimuddikaṃ adāsi sace dhītā hoti
imāya naṃ poseyyāsi sace putto atha naṃ vayappattaṃ mayhaṃ

---------------------------------------------------------------------------------------------
page278.
Dasseyyāsīti. Sā aparabhāge taṃ puttaṃ vijāyitvā uddālakotissa
nāmaṃ akāsi. So vayappatto mātaraṃ pucchi amma ko me pitāti.
Purohito tātāti. Yadi evaṃ vede uggaṇhissāmīti mātu hatthato
muddikañca ācariyabhāgañca gahetvā takkasilaṃ gantvā disāpāmokkhassa
ācariyassa santike sippaṃ gaṇhanto ekaṃ tāpasagaṇaṃ disvā
imesaṃ santike varaṃ sippaṃ bhavissati taṃ uggaṇhissāmīti sippalobhena
pabbajitvā tesaṃ vattapaṭivattaṃ katvā ācariyā maṃ tumhākaṃ
jānanasippaṃ sikkhāpethāti āha. Te attano jānananiyāmena
taṃ sikkhāpesuṃ. Pañcannaṃ tāpasasatānaṃ ekopi tena atirekapañño
nāhosi. Sveva tesaṃ paññāya aggo. Athassa te sannipatitvā
ācariyaṭṭhānaṃ adaṃsu. Atha ne so āha mārisā tumhe
niccaṃ vanamūlaphalāhārā araññe vasatha manussapathaṃ kasmā
na gacchathāti. Mārisa manussānāma mahādānaṃ datvā anumodanaṃ
kārāpenti dhammakathaṃ kathāpenti pañhaṃ pucchanti mayaṃ tena
bhayena tattha na gacchāmāti. Mārisā sacepi cakkavattirājā
bhavissati manaṃ gahetvā kathanaṃ nāma mayhaṃ bhāro tumhe mā
bhāyitthāti vatvā tehi saddhiṃ cārikaṃ caramāno anupubbena bārāṇasiṃ
patvā rājuyyāne vasitvā punadivaseyeva sabbehi saddhiṃ dvāragāme
bhikkhāya cari. Manussā mahādānaṃ adaṃsu. Tāpasā punadivase
nagaraṃ pavisiṃsu. Manussā mahādānaṃ adaṃsu. Uddālakatāpaso anumodanaṃ
karoti maṅgalaṃ vadati pañhaṃ visajjeti. Manussā pasīditvā bahū

---------------------------------------------------------------------------------------------
page279.
Paccaye adaṃsu. Sakalanāgarā paṇḍito gaṇasatthā dhammikatāpaso
āgatoti rañño kathayiṃsu. Rājā kuhiṃ vasatīti pucchitvā uyyāneti
sutvā sādhu ajja nesaṃ dassanāya gamissāmīti āha. Ekopi
puriso gantvā rājā kira vo passituṃ āgacchatīti uddālakassa
kathesi. So isigaṇaṃ āmantetvā mārisā kira rājā āgamissati
issaronāma ekadivasaṃ ārādhetvā yāvajīvaṃ alaṃ hotīti. Kiṃ
pana kātabbaṃ ācariyāti. So evamāha tumhesu ekacce vaggulivattaṃ
carantu ekacce ukkuṭikappadhānamanuyuñjantu ekacce kaṇṭakesu sayikā
bhavantu ekacce pañcatapaṃ tapantu ekacce udakorohaṇakammaṃ karontu
ekacce tattha mante sajjhāyantūti. Te tathā kariṃsu. Sayaṃ pana
aṭṭha vā dasa vā paṇḍite paṇḍitavādino gahetvā manorame ādhārake
ramaṇīyaṃ poṭṭhakaṃ ṭhapetvā antevāsikaparivuto supaññatte āsane
nisīdi. Tasmiṃ khaṇe rājā purohitaṃ ādāya mahantena parivārena
uyyānaṃ gantvā te micchātapaṃ carante disvā apāyabhayehi muttāti
pasīditvā uddālakassa santikaṃ gantvā paṭisanthāraṃ katvā ekamantaṃ
nisinno tuṭṭhamānaso purohitena saddhiṃ sallapanto paṭhamaṃ gāthamāha
                kharājinā jaṭilā paṅkadantā
                dummakkharūpā ye mantaṃ japanti
                kacci nu te mānusake ca yoge
                idaṃ vidū parimuttā apāyāti.

---------------------------------------------------------------------------------------------
page280.
     Tattha kharājināti sakhurehi ajinacammehi samannāgatā.
Paṅkadantāti dantakaṭṭhassa akhādanena malaggahitadantā. Dummakkharūpāti
anañjitakkhā amaṇḍitarūpā lūkhasaṅghāṭidharā. Mānusake ca yogeti
manussehi kattabbaviriye. Idaṃ vidūti idaṃ tapacaraṇañca mantajjhānañca
jānantā. Apāyāti kacci ācariyā imehi catūhi apāyehi
muttāti pucchati.
     Taṃ sutvā purohito ayaṃ rājā aṭṭhāne pasanno tuṇhībhavituṃ
na vaṭṭatīti cintetvā dutiyaṃ gāthamāha
                pāpāni kammāni kareyya rāja
                bahussuto ce na careyya dhammaṃ
                sahassavedopi na taṃ paṭicca
                dukkhā pamuñce caraṇaṃ apatvāti.
     Tattha bahussutoti sace mahārāja ahaṃ bahussutomhīti paguṇavedopi
dasakusaladhammaṃ na careyya tīhi dvārehi pāpāneva kareyya tiṭṭhantu
tayo vedā sahassavedāpi samānā taṃ bāhusaccaṃ paṭicca
aṭṭhasamāpattisaṅkhātaṃ caraṇaṃ apatvā apāyadukkhato na mucceyyāti.
     Tassa taṃ vacanaṃ sutvā uddālako cintesi rājā yathā vā
tathā vā isigaṇassa pasīdi ayaṃ pana brāhmaṇo carantaṃ goṇaṃ
daṇḍena paharati vaḍḍhitabhatte kacavaraṃ khipati kathessāmi tena
saddhinti kathento tatiyaṃ gāthamāha

---------------------------------------------------------------------------------------------
page281.
                   Sahassavedopi na taṃ paṭicca
                   dukkhā pamuñce caraṇaṃ apatvā
                   maññāmi vedā aphalā bhavanti
                   sasaṃyamaṃ caraṇaññeva saccanti.
     Tattha aphalāti tava vāde vedā ca sesasippāni ca aphalāni
āpajjanti tāni kasmā uggaṇhanti sīlasaṃyamena saddhiṃ caraṇaññeva
ekaṃ saccaṃ āpajjatīti.
     Tato purohito gāthamāha
                   nāheva vedā aphalā bhavanti
                   sasaṃyamaṃ caraṇaññeva saccaṃ
                   kittiñca pappoti adhicca vede
                   santiṃ pāpuṇāti caraṇena dantoti.
     Tattha nāhevāti nāhaṃ vedā aphalāti vadāmi apica kho pana
sasaṃyamaṃ caraṇaṃ saccameva sabhāvabhūtaṃ uttamaṃ tena hi sakkā dukkhā
muccituṃ. Santiṃ pāpuṇātīti samāpattisaṅkhātena caraṇena danto
hadayasantikaraṃ nibbānaṃ pāpuṇātīti.
     Taṃ sutvā uddālako na sakkā iminā saddhiṃ paṭipakkhavasena
vādituṃ puttena vutte sinehaṃ akarontonāma natthi puttabhāvamassa
kathessāmīti cintetvā pañcamaṃ gāthamāha

---------------------------------------------------------------------------------------------
page282.
             Bhaccā mātā pitā bandhu    yena jātosvayeva so
             uddālako ahaṃ bhoto      sotthiyā kulavaṃsakoti.
     Tattha bhaccāti mātā ca pitā ca sesabandhu ca bharitabbānāma
yena pana jāto soyeva so hoti attāyeva hi attano jāyati
ahaṃpi tayā uddālarukkhamūle jāto tayā vuttameva nāmaṃ kataṃ
uddālako ahaṃ bhoti.
     So ekaṃsena uddālako tvanti vutte āmāti vatvā
mayā te mātu saññāṇaṃ dinnaṃ taṃ kuhinti idaṃ brāhmaṇāti
muddikaṃ tassahatthe ṭhapesi. Brāhmaṇo muddikaṃ sañjānitvā
niccayena pana tvaṃ brāhmaṇo brāhmaṇadhamme pana pajānāsīti
vatvā brāhmaṇadhamme pucchanto chaṭṭhaṃ gāthamāha
             kathaṃ bho brāhmaṇo hoti    kathaṃ bhavati kevalī
             kathañca parinibbānaṃ         dhammaṭṭho kinti vuccatīti.
Uddālako tassa ācikkhanto sattamaṃ gāthamāha
                   niraṃ katvā aggimādāya brāhmaṇo
                   āposiñcaṃ yajaṃ usseti yūpaṃ
                   evaṅkaro brāhmaṇo hoti khemī
                   dhamme ṭhitaṃ tena amāpayiṃsūti.
     Tattha niraṃ katvā aggimādāyāti nirantaraṃ katvā aggiṃ katvā
paricarati. Āposiñcaṃ yajaṃ usseti yūpanti abhisekakammaṃ karonto
sammāpāsaṃ vā vācāpeyyaṃ vā niraggalaṃ vā yajanto suvaṇṇayūpaṃ

---------------------------------------------------------------------------------------------
page283.
Ussāpeti. Khemīti khemappatto. Amāpayiṃsūti teneva ca kāraṇena
dhamme ṭhitaṃ kathenti.
     Taṃ sutvā purohito tena kathitaṃ brāhmaṇadhammaṃ garahanto
aṭṭhamaṃ gāthamāha
             na suddhi secanena atthi     napi kevali brāhmaṇo
             na ceva khanti soraccaṃ      napi so parinibbutoti.
     Tattha secanenāti tena vuttesu brāhmaṇadhammesu ekaṃ dassetvā
sabbaṃ paṭikkhipati idaṃ vuttaṃ hoti aggissa paricaraṇena vā
udakasecanena vā pasughātayaññena vā suddhināma natthi napi
ettakena brāhmaṇo kevalaparipuṇṇo hoti na adhivāsanakhanti na
sīlasoraccaṃ napi kilesaparinibbānena parinibbutonāma hotīti.
     Tato naṃ uddālako yadi evaṃ brāhmaṇo na hoti atha
kathaṃ hotīti pucchanto navamaṃ gāthamāha
             kathaṃ bho brāhmaṇo hoti    kathaṃ bhavati kevalī
             kathañca parinibbānaṃ         dhammaṭṭho kinti vuccatīti.
     Purohitopissa kathento itaraṃ gāthamāha
                   akkhettabandhu amamo nirāso
                   nilobhapāpo bhavalobhakhīṇo
                   evaṅkaro brāhmaṇo hoti khemī
                   dhamme ṭhitaṃ tena amāpayiṃsūti.
     Tattha akkhettabandhūti akhetto abandhu khetta vatthu

---------------------------------------------------------------------------------------------
page284.
Gāmanigamapariggahena ceva ñātibandhavamittabandhavasahāyabandhavasippabandhava-
pariggahena ca rahito. Amamoti sattasaṅkhāresu taṇhādiṭṭhimamāyanā
rahito. Nirāsoti lābhadhanaputtajīvitāsāya rahito. Nilobhapāpoti
pāpalobhena visamalobhena rahito. Bhavalobhakhīṇoti khīṇo bhavarāgo.
     Tato uddālako gāthamāha
             khattiyā brāhmaṇā vessā  suddā caṇḍālapukkusā
             sabbeva suratā dantā      sabbeva parinibbutā
             sabbesaṃ sītabhūtānaṃ         atthi seyyova pāpiyoti.
     Tattha atthi seyyova pāpiyoti ete khattiyādayo sabbe
soraccādīhi samannāgatā honti evaṃ bhūtānaṃ pana etesaṃ ayaṃ
seyyo ayaṃ pāpiyoti evaṃ hīnukkaṭṭhatā atthi natthīti pucchati.
     Athassa arahattuppattito paṭṭhāya hīnukkaṭṭhatānāma natthīti
dassetuṃ brāhmaṇo gāthamāha
             khattiyā brāhmaṇā vessā  suddā caṇḍālapukkusā
             sabbeva suratā dantā      sabbeva parinibbutā
             sabbesaṃ sītabhūtānaṃ         natthi seyyova pāpiyoti.
     Atha naṃ garahanto uddālako gāthadvayamāha
             khattiyā brāhmaṇā vessā  suddā caṇḍālapukkusā
             sabbeva suratā dantā      sabbeva parinibbutā.
             Sabbesaṃ sītabhūtānaṃ         natthi seyyova pāpiyo
             pasaṭṭhaṃ carasi brāhmaññaṃ     sotthiyakulavaṃsatanti.

---------------------------------------------------------------------------------------------
page285.
     Tassattho yadi etehi guṇehi samannāgatānaṃ viseso natthi eko
ca vaṇṇo hoti evaṃ sante tvaṃ ubhato sujātabhāvaṃ nāsento pasaṭṭhaṃ
carasi brāhmaññaṃ caṇḍālasamo hoti sotthiyakulavaṃsataṃ nāseti.
     Atha naṃ purohito upamāya saññāpento gāthadvayamāha
             nānārattehi vatthehi      vimānaṃ bhavati chāditaṃ
             na tesaṃ chāyā vatthānaṃ     so rāgo anupajjatha
             evameva manussesu        yadā sujjhanti māṇavā
             te sajātiṃ pamuñcanti       dhammamaññāya subbatāti.
     Tattha vimānanti gehaṃ vā maṇḍapo vā. Chāyāti tesaṃ
vatthānaṃ chāyā so nānāvidho rāgo vicitto rāgo na hoti
sabbā  chāyā ekavaṇṇāva honti. Evamevāti manussesupi
evameva ekacce añāṇabrāhmaṇā akaraṇeneva catuvaṇṇaṃ saddhiṃ
paññāpenti esā atthīti mā gaṇhi yadā ariyamaggena iha
sujjhanti tadā tehi paṭividdhaṃ nibbānadhammaṃ jānitvā subbatā
sīlavanto paṇḍitapurisā te sajātiṃ muñcanti nibbānapattito
paṭṭhāya hi jātināma niratthakāti.
     Uddālako puna pucchāharituṃ asakkonto appaṭibhāṇo nisīdi.
Atha naṃ brāhmaṇo rājānaṃ āha sabbe ete mahārāja kuhakā
sakalajambudīpaṃ kohaññeneva nāsessanti uddālakaṃ uppabbājetvā
purohitaṃ karotha sese uppabbājetvā phalakāvudhāni datvā sevake

---------------------------------------------------------------------------------------------
page286.
Karothāti. Sādhu ācariyāti tathā akāsi. So rājānaṃ upaṭṭhahanto
yathākammaṃ gatoti.
     Satthā imaṃ dhammadesanaṃ āharitvā na bhikkhave idāneva
pubbepesa kuhakoyevāti vatvā jātakaṃ samodhānesi tadā uddālako
kuhakabhikkhu ahosi rājā ānando purohito pana ahamevāti.
                   Uddālakajātakaṃ catutthaṃ.
                      -----------
                     5. Bhiṃsakajātakaṃ.
     Assaṃ gavaṃ rajaṭaṃ jātarūpanti idaṃ satthā jetavane viharanto
ukkaṇṭhitabhikkhuṃ ārabbha kathesi. Vatthu pana kusarājajātake āvībhavissati.
     Tadā pana satthā saccaṃ kira tvaṃ bhikkhu ukkaṇṭhitosīti
pucchitvā saccaṃ bhanteti kiṃ paṭiccāti kilesaṃ bhanteti vutte
bhikkhu evarūpe niyyānikasāsane pabbajitvā kasmā kilesaṃ paṭicca
ukkaṇṭhitosi porāṇakapaṇḍitā anuppanne buddhe bāhirakapabbajjaṃ
pabbajitvā vatthukāmakilesakāme ārabbha uppajjanakasaññaṃ sapathaṃ
katvā vihariṃsūti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
asītikoṭivibhavassa brāhmaṇamahāsālassa putto hutvā nibbatti.
Mahākāñcanakumārotissa nāmaṃ kariṃsu. Athassa padasā vicaraṇakāle
aparopi putto jāyi upakāñcanakumāroti nāmaṃ kariṃsu.

---------------------------------------------------------------------------------------------
page287.
Evaṃ paṭipāṭiyā satta puttā ahesuṃ. Sabbakaniṭṭhā panekā
dhītā. Tassā kāñcanadevīti nāmaṃ kariṃsu. Mahākāñcanakumāro
vayappatto takkasilato sabbasippāni uggaṇhitvā āgacchi.
Atha naṃ mātāpitaro gharāvāsena bandhitukāmā attano
samānajātikulato te dārikaṃ āneyyāma gharāvāsaṃ saṇṭhapehīti
vadiṃsu. Ammatātā na mayhaṃ gharāvāsenattho mayhaṃ hi tayo bhavā
ādittāviya sappaṭibhayā bandhanāgārāviya palibandhanā ukkārabhūmiviya
paramajegucchā hutvā upaṭṭhahanti mayā supinenapi methunadhammo na
diṭṭhapubbo aññe vo puttā atthi te gharāvāsena nimantethāti
vatvā punappunaṃ yācitopi sahāye pesetvā tehi yācitopi na
icchi. Atha naṃ sahāyā samma kiṃ pana tvaṃ paṭṭhento kāme
paribhuñjituṃ na icchasīti pucchiṃsu. So tesaṃ nekkhammajjhāsayataṃ
ārocesi. Taṃ sutvā mātāpitaro sesaputte nimantesuṃ. Tepi
na icchiṃsu. Kāñcanadevī na icchatiyeva. Aparabhāge mātāpitaro
kālamakaṃsu. Mahākāñcanapaṇḍito mātāpitūnaṃ kattabbakiccaṃ katvā
asītikoṭidhanena kapaṇadaliddakānaṃ mahādānaṃ datvā cha bhātaro bhaginiṃ
ekaṃ dāsaṃ ekaṃ dāsiṃ ekaṃ sahāyakañca ādāya mahābhinikkhamanaṃ
nikkhamitvā himavantaṃ pāvisi. Te tattha padumasaraṃ nissāya
ramaṇīyabhūmibhāge assamaṃ katvā pabbajitvā vanamūlaphalāhārehi yāpayiṃsu.
Te araññaṃ gacchantā ekatova gantvā yattheko phalaṃ vā pattaṃ
vā passati tattha itarepi pakkositvā diṭṭhasutādīni kathentā

---------------------------------------------------------------------------------------------
page288.
Uccinanti. Gāmassa kammaṭṭhānaṃviya hoti. Ācariyo mahākāñcanatāpaso
cintesi amhākaṃ asītikoṭidhanaṃ chaḍḍetvā pabbajitānaṃ evaṃ loluppavasena
phalāphalatthāya vicaraṇaṃnāma appaṭirūpaṃ ito paṭṭhāya ahameva
phalaṃ āharissāmīti. So assamaṃ patvā sabbepi te sāyaṇhasamaye
sannipātetvā tamatthaṃ ārocetvā tumhe idheva samaṇadhammaṃ
karonto acchatha ahaṃ phalāphalaṃ āharissāmīti āha. Atha naṃ
upakāñcanādayo mayaṃ ācariya tumhe nissāya pabbajitā tumhe
idheva samaṇadhammaṃ karotha bhagini no idheva hotu dāsīpi tassā
santike acchatu mayaṃ aṭṭha janā vārena phalāphalaṃ āharissāma
tumhe pana tayo vāramuttakā hothāti vatvā paṭiññaṃ gaṇhiṃsu.
Tato paṭṭhāya aṭṭhasu janesu ekeko vārena vārena phalāphalāni
āharati. Sesā attano sālāyameva honti akāraṇena ekato
bhavituṃ na labhanti. Vārappatto phalāphalaṃ āharitvā eko pāsāṇo
atthi tattha pāsāṇaphalake phalāphale ekādasa koṭṭhāse katvā
gaṇḍisaññaṃ datvā attano koṭṭhāsaṃ ādāya vasanaṭṭhānaṃ pavisati.
Sesā gaṇḍisaññāya nikkhamitvā ullolasaddaṃ akatvā gāravaparihārena
gantvā attano pāpuṇanakoṭṭhāsaṃ ādāya vasanaṭṭhānaṃ gantvā
paribhuñjitvā samaṇadhammaṃ karonti. Aparabhāge bhiṃsāni āharitvā
khādantā tejatapā ghoratapā paramājitindriyā kasiṇaparikammaṃ karontā
vihariṃsu. Atha tesaṃ sīlatejena sakkassa bhavanaṃ kampi. Sakkopi
kāmādhimuttā nukho ime isayo noti āsaṅkaṃ karotiyeva. So

---------------------------------------------------------------------------------------------
page289.
Ime tāva isayo parigaṇhissāmīti cintetvā attano ānubhāvena
mahāsattassa koṭṭhāsaṃ tayo divase antaradhāpesi. So paṭhamadivase
koṭṭhāsaṃ adisvā mama koṭṭhāso pammuṭṭho bhavissatīti cintesi
dutiyadivase mama dosena bhavitabbaṃ paṇāmavasena mama koṭṭhāsaṃ
na ṭhapesi maññeti cintesi tatiyadivase kena nukho kāraṇena
mayhaṃ koṭṭhāsaṃ na ṭhapesi sace me doso bhavissati khamāpessāmīti
sāyaṇhasamaye gaṇḍisaññaṃ adāsi. Sabbe sannipatitvā kena
gaṇḍisaññā dinnāti āhaṃsu. Mayā tātāti. Kiṃkāraṇā ācariyāti.
Tātā tatiyadivase kena phalāphalaṃ ābhatanti. Eko uṭṭhāya mayā
ācariyāti vanditvā aṭṭhāsi. Sesakoṭṭhāse karontena te mayhaṃ
koṭṭhāso kato no vāti. Āma ācariya jeṭṭhakakoṭṭhāso me
katoti. Hīyo kenābhatanta. Mayāpīti aparo uṭṭhāya vanditvā
aṭṭhāsi. Koṭṭhāsaṃ karonto maṃ anussari no vāti. Tumhākaṃ
me jeṭṭhakakoṭṭhāso ṭhapitoti. Ajja kenābhatanti. Mayāti
aparo uṭṭhāya vanditvā aṭṭhāsi. Koṭṭhāsaṃ karonto maṃ anussari
no vāti. Tumhākaṃ me jeṭṭhakakoṭṭhāso katoti. Tātā ajja
mayhaṃ koṭṭhāsaṃ alabhantassa tayo divasā paṭhamadivase koṭṭhāsaṃ
adisvā koṭṭhāsaṃ karonto maṃ pammuṭṭho bhavissatīti cintesiṃ dutiyadivase
mama koci doso bhavissatīti cintesiṃ ajja pana sace me doso
atthi khamāpessāmīti cintetvā gaṇḍisaññāya tumhe sannipātesiṃ

---------------------------------------------------------------------------------------------
page290.
Ete bhiṃsakoṭṭhāse tumhe karimhāti vadatha ahaṃ na labhāmi etesaṃ
thenetvā khādakaṃ ñātuṃ vaṭṭati kāme pahāya pabbajitānaṃ bhiṃsamattaṃ
thenanaṃnāma appaṭirūpanti. Te tassa kathaṃ sutvā aho
sāhasikakammanti sabbeva ubbegacittā ahesuṃ. Tasmiṃ assamapade
vanajeṭṭharukkhadevatā viṭapā otaritvā āgantvā tesaññeva santike
nisīdi. Āneñjakaraṇaṃ kāriyamāno dukkhaṃ adhivāsetuṃ asakkonto
ālānaṃ bhinditvā palāyitvā araññaṃ paviṭṭho eko vāraṇo
kālena kālaṃ isigaṇaṃ vandati. Sopi āgantvā ekamantaṃ aṭṭhāsi.
Sappakīlāpanako eko vānaro ahituṇḍakassa hatthato muccito
araññaṃ pavisitvā tattheva assame vasati. Sopi taṃ divasaṃ isigaṇaṃ
vanditvā ekamantaṃ nisīdi. Sakko isigaṇaṃ parigaṇ hissāmīti
tesaṃ santike adissamānakāyo aṭṭhāsi. Tasmiṃ khaṇe bodhisattassa
kaniṭṭho upakāñcanatāpaso uṭṭhāyāsanā bodhisattaṃ vanditvā sesānaṃ
apacitiṃ dassetvā ācariya ahaṃ aññaṃ apaṭṭhapetvā attānaññeva
sodhetuṃ labhāmīti pucchi. So āma labhasīti. So isigaṇamajjhe
ṭhatvā sace te mayā bhiṃsāni khāditāni evarūponāma homīti
sapathaṃ karonto paṭhamaṃ gāthamāha
                   assaṃ gavaṃ rajaṭaṃ jātarūpaṃ
                   bhariyañca so labhataṃ manāpaṃ
                   puttehi dārehi samaṅgi hotu
                   bhiṃsāni te brāhmaṇa yo ahāsīti.

---------------------------------------------------------------------------------------------
page291.
     Tattha assaṃ gavanti idaṃ so yattakāni piyavatthūni honti
tehi vippayogehi tattakāni sokadukkhāni uppajjantīti vatthukāme
garahanto āhāti veditabbo.
     Taṃ sutvā isigaṇo mārisa mārisa kathaṃ atibhāriyo te
sapathoti kaṇṇe pidahi. Bodhisatto pana tāta atibhāriyo te
sapatho na tvaṃ khādasi tava pattāsane nisīdāti āha. Tasmiṃ
sapathaṃ katvā nisinne dutiyabhātā uṭṭhāya mahāsattaṃ vanditvā
sapathena attānaṃ sodhento dutiyaṃ gāthamāha
                   mālañca so kāsikacandanañca
                   dhāretu puttassa bahū bhavantu
                   kāmesu tibbaṃ kurutaṃ apekkhaṃ
                   bhiṃsāni te brāhmaṇa yo ahāsīti.
     Tattha tibbanti vatthukāmakilesakāmesu bahalaṃ apekkhaṃ karotūti.
Idaṃ so yassetesu tibbā apekkhā so tehi vippayogehi
mahantaṃ dukkhaṃ pāpuṇātīti dukkhapaṭikkhepanavaseneva āha.
     Tasmiṃ nisinne sesāpi attano ajjhāsayānurūpena taṃ taṃ gāthaṃ
abhāsiṃsu
                   pahūtadhañño kasimā yasassī
                   putte gihī dhanimā sabbakāme
                   vayaṃ apassaṃ gharamāvasātu
                   bhiṃsāni te brāhmaṇa yo ahāsi.

---------------------------------------------------------------------------------------------
page292.
                   So khattiyo hotu pasayhakārī
                   rājādhirājā balavā yasassī
                   so cāturantaṃ mahimāvasātu
                   bhiṃsāni te brāhmaṇa yo ahāsi.
                   So brāhmaṇo hotu avītarāgo
                   muhuttanakkhattapathesu yutto
                   pūjetu naṃ raṭṭhapatī yasassī
                   bhiṃsāni te brāhmaṇa yo ahāsi.
                   Ajjhāyikaṃ sabbamantañca vedaṃ
                   tapassinaṃ maññatu sabbaloko
                   pūjentu naṃ jānapadā samecca
                   bhiṃsāni te brāhmaṇa yo ahāsi.
                   Catussadaṃ gāmavaraṃ samiddhaṃ
                   dinnaṃ hi so bhuñjatu vāsavena
                   avītarāgo maraṇaṃ khipetu
                   bhiṃsāni te brāhmaṇa yo ahāsi.
                   So gāmaṇi hotu sahāyamajjhe
                   naccehi gītehi pamodamāno
                   mā rājato byasanamalattha kiñci
                   bhiṃsāni te brāhmaṇa yo ahāsi.

---------------------------------------------------------------------------------------------
page293.
                   Yaṃ ekarājā paṭhaviṃ vijitvā
                   itthīsahassāna ṭhapetu aggaṃ
                   sīmantinīnaṃ pavarā bhavātu
                   bhiṃsāni te brāhmaṇa yo ahāsi.
                   Dāsīnaṃ hi sā sabbasamāgatānaṃ
                   bhuñjeyya sādhuṃ avikampamānā
                   carātu lābhena vikatthamānā
                   bhiṃsāni te brāhmaṇa yo ahāsi.
                   Āvāsiko hotu mahāvihāre
                   navakammiko hotu kajaṅgalāyaṃ
                   ālokasandhiṃ divasā karotu
                   bhiṃsāni te brāhmaṇa yo ahāsi.
                   So bajjhatu pāsasatebhi chabbhi
                   rammā vanā nīyatu rājadhāniṃ
                   guttehi so haññatu pācanebhi
                   bhiṃsāni te brāhmaṇa yo ahāsi.
                   Alakkamālī tipukaṇṇaviddho
                   laṭṭhihato sappamukhaṃ upetu
                   sakañca baddho visikhaṃ carātu
                   bhiṃsāni te brāhmaṇa yo ahāsīti.
     Tattha tatiyena vuttagāthāya kasimāti sampananakasikammo.

---------------------------------------------------------------------------------------------
page294.
Putte gihī dhanimā sabbakāmeti putte labhatu gihī hotu sattavidhena
dhanimā hotu rūpādibhede sabbakāme labhatu. Vayaṃ apassanti
mahallakakāle pabbajjānurūpaṃpi attano vayaṃ apassanto
pañcakāmaguṇasamiddhaṃ gharameva āvasatūti idaṃ so pañcakāmaguṇasamiddho
kāmaguṇavippayogena mahāvināsaṃ pāpuṇātīti dassetuṃ kathesi.
Catutthena vuttagāthāya rājādhirājāti rājūnaṃ antare atirājāti
idaṃ so issarānaṃnāma issariye parigalite mahantaṃ dukkhaṃ uppajjatīti
rajje dosaṃ dassento kathesi. Pañcamena vuttagāthāya avītarāgoti
purohitaṭṭhānataṇhāya sataṇhoti idaṃ so purohitasseva purohicceva
galite mahantaṃ domanassaṃ uppajjatīti dassetuṃ kathesi. Chaṭṭhena
vuttagāthāya tapassīnanti tapassī sīlasampannoti taṃ maññatu idaṃ
so lābhasakkārāpagamena mahantaṃ domanassaṃ uppajjatīti
lābhasakkāragarahavasena kathesi. Sahāyakatāpasena vuttagāthāya
catussadanti ākiṇṇamanussatāya manussehi pahutadhaññatāya dhaññena
sulabhadārūhi sampannodakatāya udakenāti catūhi ussannaṃ
ussadasamannāgatanti attho. Vāsavenāti vāsavena dinnaṃviya acalaṃ
vāsavato laddhavarānubhāvena taṃ rājānaṃ ārādhetvā tena dinnantipi
attho. Avītarāgoti kaddame sukarādayoviya kāmapaṅke nimuggova
hutvā. Iti so kāmānaṃ ādīnavaṃ kathento evamāha. Dāsena
vuttagāthāya gāmaṇīti gāmajeṭṭhako ayaṃpi kāme garahantoyeva
evamāha. Kāñcanadeviyā vuttagāthāya yanti yaṃ itthinti attho.

---------------------------------------------------------------------------------------------
page295.
Ekarājāti aggarājā. Itthīsahassānanti vacanamaṭṭhatāya vuttaṃ
soḷasannaṃ itthīsahassānaṃ aggaṭṭhāne ṭhapetūti attho. Sīmantinīnanti
sīmantadharānaṃ itthīnanti attho. Iti esā itthībhāve ṭhitāpi
duggandhagūtharāsiviya kāme garahantīyeva evamāha. Dāsiyā
vuttagāthāya sabbasamāgatānanti sabbesaṃ sannipatitānaṃ majjhe
nisīditvā akampamānā anosakkamānā sādhurasaṃ bhuñjatūti attho
dāsīnaṃ kira sāmikānaṃ santike nisīditvā bhuñjanaṃnāma appiyaṃ iti
sā attano appiyatāya evamāha. Carātūti caratu. Paralābhena
vikatthamānāti lābhahetu kuhakakammaṃ karontī lābhasakkāraṃ uppādentīti
attho iminā sā dāsībhāve ṭhitāpi kilesavatthumeva garahatīti.
Devatāya vuttagāthāya āvāsikoti āvāsajagganako. Kajaṅgalāyanti
evaṃnāmake nagare tattha kira dabbasambhārā sulabhā. Ālokasandhiṃ
divasāti ekadivaseneva vātapānaṃ karotu so kira devaputto
kassapabuddhakāle kajaṅgalanagaraṃ nissāya yojanike jiṇṇamahāvihāre
āvāsikasaṅghatthero hutvā jiṇṇavihāre navakammaṃ karontova mahādukkhaṃ
anubhavi tasmā tadeva dukkhaṃ ārabbha evamāha. Hatthinā vuttagāthāya
pāsasatebhīti bahūhi pāsehi. Chabbhīti catūsu pādesu gīvāya kaṭibhāge
cāti chasu ṭhānesu. Guttehīti dikaṇṭakehi dīghalaṭṭhīhi. Pācanebhīti
rasapācanehi aṅkusakehi so vāraṇo kira attanā anubhūtaṃ dukkhaññeva
ārabbha evamāha. Vānarena vuttagāthāya alakkamālīti
ahituṇḍikena kaṇṭhe parikkhipitvā ṭhapitāya alakkamālāya samannāgato.

---------------------------------------------------------------------------------------------
page296.
Tipukaṇṇaviddhoti tipupilandhanena pilandhakaṇṇo. Laṭṭhihatoti sappakīḷaṃ
sikkhāpiyamāno laṭṭhiyā hato hutvā esopi ahituṇḍikahatthe attanā
anubhūtadukkhameva sandhāya evamāha.
     Evaṃ terasahi janehi sapathe kate mahāsatto cintesi kadāci
ime ayaṃ anaṭṭhameva naṭṭhanti kathetīti mayi āsaṅkaṃ kareyyuṃ
ahaṃpi sapathaṃ karomīti sapathaṃ karonto imaṃ gāthamāha
                   yo ve anaṭṭhaṃ naṭṭhanti āha
                   kāmeva so labhatu bhuñjatu ca
                   agāramajjhe maraṇaṃ upetu
                   yo vābhonto saṅkati kañcidevāti.
     Tattha bhontoti ālapanaṃ idaṃ vuttaṃ hoti bhavanto yo
anaṭṭhe koṭṭhāse naṭṭhamevāti vadati yo vā tumhesu kañci
āsaṅkati so pañcakāmaguṇe labhatuceva bhuñjatu ca ramaṇīyameva
pabbajjaṃ alabhitvā agāramajjheyeva maratūti.
     Isīhi pana sapathe kate sakko bhāyitvā ahaṃ imepi
vīmaṃsanto bhiṃsāni antaradhāpesiṃ ime chaḍḍitakhelapiṇḍaṃviya kāme
garahantā sapathaṃ karonti kāmaguṇagarahakāraṇaṃ te pucchissāmīti
cintetvā dissamānarūpo bodhisattaṃ vanditvā pucchanto anantaraṃ
gāthamāha
                   yadesamānā vicaranti loke
                   iṭṭhañca kantañca bahūnametaṃ

---------------------------------------------------------------------------------------------
page297.
                   Piyaṃ manuññaṃ idha jīvaloke
                   kasmā isayo nappasaṃsanti kāmeti.
     Tattha yadesamānāti yaṃ vatthukāmaṃ kilesakāmañca kasigorakkhādīhi
samavisamakammehi pariyesamānā sattā loke vicaranti etaṃ bahūnaṃ
devamanussānaṃ iṭṭhañca kantañca piyañca manuññañca kasmā
isayo nappasaṃsanti kāmeti attho. Kāmeti iminā taṃ vatthuṃ
sarūpato dasseti.
     Athassa pañhaṃ visajjento mahāsatto dve gāthā abhāsi
                   kāmesu ve haññare bajjhare ca
                   kāmesu dukkhañca bhayañca jātaṃ
                   kāmesu bhūtādhipatī pamattā
                   pāpāni kammāni karonti mohā.
                   Te pāpadhammā pasavetvā pāpaṃ
                   kāyassa bhedā nirayaṃ vajanti
                   ādīnavaṃ kāmaguṇesu disvā
                   tasmā isayo nappasaṃsanti kāmeti.
     Tattha kāmesūti kāmahetu kāme nissāya kāyaduccaritādīni
karontīti attho. Haññareti daṇḍādīhi haññanti. Bajjhareti
rajjubandhanādīhi bajjhanti. Dukkhanti kāyikacetasikaṃ asātaṃ dukkhaṃ.
Bhayanti attānuvādādikaṃ sabbabhayaṃ. Bhūtādhipatīti sakkaṃ ālapati.

---------------------------------------------------------------------------------------------
page298.
Ādīnavaṃ kāmaguṇesu disvāti evarūpaṃ dosaṃ so panesa ādīnavo
dukkhakkhandhādīhi suttehi dīpetabboti.
     Sakko mahāsattassa kathaṃ sutvā saṃviggamānaso anantaraṃ
gāthamāha
                   vīmaṃsamāno isino bhisāni
                   tīre gahetvāna thale nidhesiṃ
                   suddhā apāpā isayo vasanti
                   etāni te brahmacārī bhiṃsānīti.
     Tattha vīmaṃsamānoti bhante ahaṃ ime isayo kāmādhimuttā
vā no vāti vīmaṃsamāno. Isinoti tava mahesino santakāni
bhiṃsāni. Tīre gahetvānāti tīre nikkhittāni gahetvā thale
ekamante nidhesiṃ. Suddhāti idāni mayā tumhākaṃ sapathakiriyāya
ñātaṃ ime isayo suddhā apāpā hutvā vasantīti.
     Taṃ sutvā bodhisatto āha
                   na te naṭā no pana kīḷaneyyā
                   na bandhavā no pana te sahāyā
                   kasmiṃ paravambhaṃ sahassanetta
                   isībhi tvaṃ kīḷasi devarājāti.
     Tattha na te naṭāti devarāja mayaṃ tava naṭā vā kīḷitabbayuttakā
vā kenaci na homa nāpi tava ñātakāva na sahāyā atha tvaṃ
kismiṃ paravambhaṃ katvā kiṃ nissāya isīhi saddhiṃ kīḷasīti attho.

---------------------------------------------------------------------------------------------
page299.
     Atha naṃ sakko khamāpento vīsatimaṃ gāthamāha
                   ācariyo mesi pitā ca mayhaṃ
                   esā patiṭṭhā khalitassa brahme
                   ekāparādhaṃ khamatu bhūripañña
                   na paṇḍitā kopabalā bhavantīti.
     Tattha esā patiṭṭhāti esā tava pādacchāyā ajja mama
khalitassa patiṭṭhā hotu. Kopabalāti paṇḍitānāma khantibalā
bhavanti na kopabalāti.
     Mahāsatto sakkassa devarañño khamitvā sayaṃ isigaṇaṃ khamāpento
itaraṃ gāthamāha
                   suvāsitaṃ isīnaṃ ekarattiṃ
                   yaṃ vāsavaṃ bhūtapatiddasāma
                   sabbeva bhonto sumanā bhavantu
                   yaṃ brāhmaṇo paccupādi bhiṃsānīti.
     Tattha suvāsitaṃ isīnaṃ ekarattinti āyasmantānaṃ ekarattiṃpi
imasmiṃ araññe vasitaṃ suvasitameva kiṃkāraṇā yaṃ vāsavaṃ bhūtapatiṃ
addasāma sace mayaṃ nagare vasimhā imaṃ na addasamhā.
Bhontoti bhavanto sabbe sumanā bhavantu somanassā bhavantu
sakkassa devarañño khamantu kiṃkāraṇā yaṃ brāhmaṇo paccupādi
bhiṃsānīti yasmā tumhākaṃ ācariyo bhiṃsāni paṭilabhatīti.
     Sakko isigaṇaṃ vanditvā devalokameva gato. Isigaṇopi

---------------------------------------------------------------------------------------------
page300.
Jhānābhiññā nibbattetvā brahmalokūpago ahosi.
     Satthā imaṃ dhammadesanaṃ āharitvā evaṃ bhikkhave porāṇakapaṇḍitā
sapathaṃ katvā kilese jahiṃsūti vatvā saccāni pakāsesi. Saccapariyosāne
ukkaṇṭhitabhikkhu sotāpattiphale patiṭṭhahi jātakaṃ samodhānento puna
satthā tisso osānagāthā abhāsi
          ahañca sārīputto ca       moggallāno ca kassapo
          anuruddho puṇṇānando      tadāsuṃ satta bhātaro.
          Bhaginī uppalavaṇṇā         dāsī khujjuttarā tadā
          citto gahapati dāso       yakkho sātāgiro tadā.
          Pālileyyo tadā nāgo    madhuro seṭṭho ca vānaro
          kāḷudāyī tadā sakko      evaṃ dhāretha jātakanti.
                    Bhiṃsakajātakaṃ pañcamaṃ.
                      ----------
                     6. Surucijātakaṃ.
     Mahesī rucino bhariyāti idaṃ satthā sāvatthiyaṃ upanissāya
pubbārāme migāramātu pāsāde viharanto visākhāya mahāupāsikāya
laddhe aṭṭha vare ārabbha kathesi.
     Sā hi ekadivasaṃ jetavane dhammakathaṃ sutvā bhagavantaṃ saddhiṃ
bhikkhusaṅghehi svātanāya nimantetvā pakkāmi. Tassā pana
rattiyā accayena cātuddīpiko mahāmegho vassi. Bhagavā bhikkhū

Page 301-381.

page301.
Āmantetvā yathā bhikkhave jetavane vassati evaṃ catūsu dīpesu
vassati ovassāpetha bhikkhave kāyaṃ pacchimako mahāmeghoti vatvā
ovassāpitakāle bhikkhūhi saddhiṃ iddhibalena jetavane antarahito
visākhāya koṭṭhake pāturahosi. Upāsikā acchiriyaṃ vata bho
abbhūtaṃ vata bho tathāgatassa mahiddhitā mahānubhāvatā yatra hi
nāma jaṇṇumattesupi oghesu vattamānesu kaṭimattesupi oghesu
vattamānesu na hi nāma ekabhikkhussāpi pādā vā cīvarāni vā
allāni bhavissantīti tuṭṭhahaṭṭhā udaggā buddhappamukhaṃ bhikkhusaṅghaṃ
parivīsitvā katabhattakaccaṃ bhagavantaṃ etadavoca aṭṭhāhaṃ bhante
bhagavantaṃ varāni yācāmīti. Atikkantavarā kho visākhe tathāgatāti.
Yāni ca bhante vo kappiyāni yāni ca anavajjāni tāni varāni
bhante ahaṃ yācāmīti āha. Vadehi visākheti. Icchāmihaṃ
bhante bhikkhusaṅghassa yāvajīvaṃ vassikasāṭikaṃ dātuṃ āgantukabhattaṃ
dātuṃ gamikabhattaṃ dātuṃ gilānabhattaṃ dātuṃ gilānupaṭṭhākabhattaṃ dātaṃ
gilānabhesajjaṃ dātuṃ dhuvayāguṃ dātuṃ bhikkhunīsaṅghassa udakasāṭakaṃ
dātunti. Satthā pana kiṃ visākhe tvaṃ atthavasaṃ sampassamānā
tathāgataṃ aṭṭha varāni yācasīti pucchitvā tāya aṭṭhavarānisaṃse
kathite sādhu sādhu visākhe imānisaṃse sampassamānā tathāgataṃ
aṭṭha varāni yācasīti vatvā anujānāmi te visākhe aṭṭha
varānīti aṭṭha vare datvā anumodanaṃ katvā pakkāmi. Athekadivasaṃ
satthari pubbārāme viharante bhikkhū dhammasabhāyaṃ kathaṃ samuṭṭhāpesuṃ

---------------------------------------------------------------------------------------------
page302.
Āvuso visākhā mahāupāsikā mātugāmattabhāve ṭhatvāpi dasabalassa
santikā aṭṭha vare labhi aho mahāguṇāti. Satthā āgantvā kāyanuttha
bhikkhave etarahi kathāya sannisinnāti pucchitvā imāyanāmāti vutte
na bhikkhave idāneva visākhā mama santike vare labhati pubbepi
labhiyevāti vatvā atītaṃ āhari
     atīte mithilāyaṃ surucināma rājā rajjaṃ kārento puttaṃ
paṭilabhitvā tassa surucikumārotveva nāmaṃ akāsi. So vayappatto
takkasilāyaṃ sippaṃ uggaṇhissāmīti gantvā nagaradvāre sālāyaṃ
nisīdi. Bārāṇasīraññopi putto brahmadattakumāronāma tattheva
gantvā surucikumārassa nisinnaphalakeyeva nisīdi. Te aññamaññaṃ
pucchitvā vissāsikā hutvā ekatova ācariyassa santikaṃ gantvā
ācariyabhāgaṃ datvā sippaṃ paṭṭhapenati na cirasseva niṭṭhitasippā
ācariyaṃ āpucchitvā thokaṃ maggaṃ ekato gantvā dvidhāpathe
ṭhitā aññamaññaṃ āliṅgitvā mittadhammānurakkhaṇatthaṃ katikaṃ kariṃsu
sace mama putto jāyati tava dhītā vā tava putto mama dhītā
vā tesaṃ āvāhavivāhaṃ karissāmāti. Tesu rajjaṃ kārentesu
surucimahārājassa putto jāyi. Surucikumārotissa nāmaṃ kariṃsu.
Brahmadattassa dhītā jāyi. Sumedhātissā nāmaṃ kariṃsu. Surucikumāro
vayappatto takkasilāyaṃ gantvā sippaṃ uggahetvā āgacchi.
Atha naṃ pitā rajje abhisiñcitukāmo ahosi sahāyassa kirame
bārāṇasīrañño dhītā atthi tamevassa aggamahesiṃ karissāmīti tassā

---------------------------------------------------------------------------------------------
page303.
Atthāya bahupaṇṇākāraṃ datvā amacce pesesi. Tesaṃ anāgatakāleyeva
bārāṇasīrājā deviṃ pucchi bhadde mātugāmassa kiṃ atirekaṃ dukkhanti.
Sapattirosaṃ dukkhaṃ devāti. Tenahi bhadde amhākaṃ dhītaraṃ sumedhādeviṃ
tamhā dukkhā mocetvā yo etaṃ ekikameva gaṇhissati tassa
dassāmāti āha. So tehi amaccehi āgantvā tassā nāme
gahite tātā kāmaṃ mayā pubbe mayhaṃ sahāyassa paṭiññā kāritā
imaṃ pana mayaṃ na itthīghaṭāya antare pakkhipitukāmā yo etaṃ
ekikameva gaṇhissati tassa dātukāmamhāti āha. Te rañño
santikaṃ pahiṇiṃsu. Rājā amhākaṃ rajjaṃ mahantaṃ sattayojanikaṃ
mithilanagaraṃ tīṇi yojanasatāni rajjaparicchedo heṭṭhimantena
soḷasa itthīsahassāni laddhuṃ vaṭṭatīti vatvā nārocesi.
Surucikumāro pana sumedhāya rūpasampadaṃ sutvā savanasaṃsaggena bajjhitvā
ahantaṃ ekikameva gaṇhissāmi na mayhaṃ itthīghaṭāya attho tameva
ānetūti mātāpitūnaṃ pesesi. Te tassa manaṃ abhinditvā bahudhanaṃ
pesetvā mahantena parivārena taṃ ānetvā kumārassa aggamahesiṃ
katvā ekato abhisiñciṃsu. So surucimahārājānāma hutvā dhammena
rajjaṃ kārento tāya saddhiṃ piyasaṃvāsaṃ vasi. Sā pana dasa
vassasahassāni tassa gehe vasantī neva puttaṃ vā dhītaraṃ vā alattha.
Atha nāgarā sannipatitvā rājaṅgaṇe upakkositvā kimetanti
vutte rañño doso natthi vaṃsānupālako pana vo putto na
vijjati tumhākaṃ ekā devī rājakulannāma heṭṭhimantena soḷasahi

---------------------------------------------------------------------------------------------
page304.
Itthīsahassehi bhavitabbaṃ itthīghaṭaṃ gaṇha deva tāsu ekā puññavatī
puttaṃ labhissatīti vatvā tātā kiṃ kathetha ahaṃ aññaṃ na gaṇhissāmīti
paṭiññaṃ datvā mayā esā ānītā na sakkā musāvādaṃ kātuṃ
na mayhaṃ itthīghaṭāya atthoti raññā paṭikkhittā pakkamiṃsu.
Sumedhā taṃ kathaṃ sutvā rājā tāva saccavāditāya aññā
itthiyo na āneti ahameva panassa ānessāmīti rañño
mātusadisabhariyaṭṭhāne ṭhatvā attano ruciyā khattiyakaññānaṃ sahassaṃ
amaccakaññānaṃ sahassaṃ seṭṭhikaññānaṃ sahassaṃ sabbasamayanāṭakitthīnaṃ
sahassanti cattāri itthīsahassāni ānesi. Tāpi dasa vassasahassāni
rājakule vasitvā neva puttaṃ na dhītaraṃ labhiṃsu. Teneva upāyena
aparānipi tikkhattuṃ cattāri sahassāni ānesi. Tāpi neva puttaṃ
na dhītaraṃ labhiṃsu. Ettāvatā soḷasa itthīsahassāni ahesuṃ.
Cattāḷīsa vassasahassāni atikkamiṃsu. Tāni tāya ekikāya vutthehi
dasahi saddhiṃ paññāsa vassasahassāni honti. Atha nāgarā sannipatitvā
puna upakkositvā kimetanti vutte deva tumhākaṃ deviyo puttaṃ
paṭṭhetuṃāṇāpethāti vadiṃsu. Rājā sādhūti sampaṭicchitvā tumhe
puttaṃ paṭṭhethāti āha. Tā tato paṭṭhāya puttaṃ paṭṭhayamānā
nānādevānaṃ namassanti nānāvattāni paricaranti. Putto nuppajjateva.
Atha rājā sumedhaṃ āha bhadde puttaṃ paṭṭhehīti. Sā sādhūti
paṇṇarasiyaṃ uposathaṃ samādāya sirigabbhe sīlāni āvajjamānā
kappiyamañce nisīdi. Sesā ajavattagovattā hutvā uyyānaṃ agamaṃsu.

---------------------------------------------------------------------------------------------
page305.
Sumedhāya sīlatejena sakkassa bhavanaṃ kampi. Sakko āvajjetvā
sumedhā puttaṃ paṭṭheti puttamassā dassāmi na kho pana sakkā
yaṃ vā taṃ vā dātuṃ anucchavikamassā puttaṃ upadhāressāmīti
upadhārento naḷakāradevaputtaṃ passi. So hi puññasampanno
satto purimattabhāve bārāṇasiyaṃ vasanto vapakāle khettaṃ gacchanto
ekaṃ paccekabuddhaṃ disvā dāsakammakare vapathāti pahiṇi sayaṃ
nivattitvā paccekabuddhaṃ gehaṃ netvā bhojetvā puna gaṅgātīre
ānetvā puttena saddhiṃ ekatova hutvā udumbarabhittipādaṃ naḷabhittikaṃ
paṇṇasālaṃ katvā dvāraṃ yojetvā caṅkamaṃ katvā paccekabuddhaṃ
tattheva temāsaṃ vasāpetvā vutthavassaṃ dve pitāputtā ticīvarena
acchādetvā uyyojayiṃsu. Eteneva niyāmena satta paccekabuddhe
tāya paṇṇasālāya vasāpetvā cīvarāni acchādayiṃsu. Dve pitāputtā
naḷakārā hutvā gaṅgātīre veḷuṃ uddharantā paccekabuddhaṃ disvā
evamakaṃsūtipi vadantiyeva. Te kālaṃ katvā tāvatiṃsabhavane nibbattitvā
chasu kāmesu anulomapaṭilomavasena mahantaṃ devissariyaṃ anubhavantā
vicaranti. Te tato cavitvā uparidevaloke nibbattitukāmā.
Sakko tathābhāvaṃ ñatvā tesu ekassa vimānadvāraṃ gantvā taṃ
āgantvā vanditvā ṭhitaṃ āha mārisa tayā manussalokaṃ gantuṃ
vaṭṭatīti. Mahārāja manussaloko jeguccho paṭikūlo tattha ṭhitā
dānādīni puññāni katvā devalokaṃ paṭṭhenti tattha gantvā kiṃ

---------------------------------------------------------------------------------------------
page306.
Karissāmīti. Mārisa devaloke paribhuñjitabbadibbasampattiṃ manussaloke
paribhuñjissasi pañcavīsatiyojanubbedhe navayojanāyāme aṭṭhayojanavitthāre
ratanapāsāde vasissasi adhivāsehīti. So adhivāsesi. Sakko tassa
paṭiññaṃ gahetvā isivesena rājuyyānaṃ gantvā tāsaṃ itthīnaṃ
upari ākāse caṅkamanto attānaṃ dassetvā kassā puttavaraṃ
demi kā puttavaraṃ gaṇhissatīti āha. Bhante mayhaṃ dehi mayhaṃ
dehīti itthīsahassāni hatthe ukkhipiṃsu. Tato sakko āha
ahaṃ sīlavatīnaṃ puttaṃ dammi tumhākaṃ kiṃ sīlaṃ ko ācāroti. Tā
ukkhittahatthe sammiñjitvā sace sīlavatiyā dātukāmo sumedhāya
santikaṃ gacchāhīti vadiṃsu. So ākāseneva gantvā tassā
pāsādadvāre sīhapañjare aṭṭhāsi. Athassā tā itthiyo
ārocayiṃsu etha devi eko devarājā tumhākaṃ puttavaraṃ dassāmīti
ākāsenāgantvā sīhapañjare ṭhitoti. Sā garuparihārena gantvā
sīhapañjaraṃ ugghāṭetvā saccaṃ kira bhante tumhe sīlavatiyā
puttavaraṃ dethāti āha. Āma devīti. Tenahi mayhaṃ dethāti.
Kiṃ pana te sīlaṃ kathehi sace me ruccati dassāmi puttavaranti.
Sā tassa vacanaṃ sutvā tenahi suṇāthāti vatvā attano sīlaguṇaṃ
kathentī paṇṇarasa gāthā abhāsi
           mahesī rucino bhariyā       ānītā paṭhamaṃ ahaṃ
           dasa vassasahassāni         yaṃ maṃ suruci ānayi.

---------------------------------------------------------------------------------------------
page307.
           Sāhaṃ brāhmaṇa rājānaṃ     vedehaṃ mithilaggahaṃ
           nābhijānāmi kāyena       vācāya uda cetasā
           suruciṃ atimaññittha          āvī vā yadi vā raho.
           Etena saccavajjena       putto uppajjataṃ ise
           musā me bhaṇamānāya       muddhā me phalatu sattadhā.
           Bhattu manāpā sassu piyā    mātā pitā ca sassuro
           te maṃ brāhme vinetāro  yāva laddhuṃ sujīvitaṃ.
           Sāhaṃ ahiṃsāratinī          kāmasā dhammacārinī
           sakkaccaṃ te upaṭṭhāsiṃ      rattindivamatanditā.
           Etena saccavajjena       putto uppajjataṃ ise
           musā me bhaṇamānāya       muddhā me phalatu sattadhā.
           Soḷasitthīsahassāni         sahabhariyāni brāhmaṇa
           tāsu issā vā kodho vā  nāhu mayhaṃ kudācanaṃ
           hitena tāsaṃ nandāmi       na ca me kāci appiyā
           attānaṃvānukampāmi        sadā sabbā sapattiyo.
           Etena saccavajjena       putto uppajjataṃ ise
           musā me bhaṇamānāya       muddhā me phalatu sattadhā.
           Dāse kammakare pose     ye caññe anujīvino
           posemi saha dhammena       sadā pamuditindriyā.
           Etena saccavajjena       putto uppajjataṃ ise
           musā me bhaṇamānāya       muddhā me phalatu sattadhā.

---------------------------------------------------------------------------------------------
page308.
           Samaṇe brāhmaṇe cāpi     aññe vāpi vaṇibbake
           tappemi annapānena       sadā payatapāṇinī.
           Etena saccavajjena       putto uppajjataṃ ise
           musā me bhaṇamānāya       muddhā me phalatu sattadhā.
           Cātuddasiṃ pañcadasiṃ         yā ca pakkhassa aṭṭhamiṃ
           pārihāriyapakkhañca         aṭṭhaṅgasusamāhitaṃ
           uposathaṃ upavasāmi         sadā sīlesu saṃvutā.
           Etena saccavajjena       putto uppajjataṃ ise
           musā me bhaṇamānāya       muddhā me phalatu sattadhāti.
     Tattha mahesīti aggamahesī. Rucinoti surucissa rañño.
Paṭhamanti soḷasannaṃ itthīsahassānaṃ sabbapaṭhamaṃ. Yaṃ manti yasmiṃ
kāle sukhasaṃvāsāya maṃ suruci ānayi tato paṭṭhāya ahaṃ dasa
vassasahassāni ekikāva imasmiṃ gehe vasiṃ. Atimaññitthāti
muhuttampi sammukhā vā parammukhā vā atikkamitvā maññinti na
abhijānāmi na sarāmi. Iseti taṃ ālapati. Te manti sassuro
ca sassu cāti te ubhopi maṃ. Vinetāroti tehi vinītamhi te
mama yāva jīviṃsu tāva ovādamadaṃsu. Ahiṃsāratinīti ahiṃsāsaṅkhātāya
aratiyā samannāgatā mayā hi kuṇṭhakipillikādi koci na hiṃsitapubbo.
Kāmasāti ekanteneva. Dhammacārinīti dasakusalakammapathesu
pūremi. Upaṭṭhāsinti pādaparikammādīni kiccāni karontī upaṭṭhahiṃ.
Sahabhariyānīti mayā saha ekasāmikassa bhariyābhūtāni. Nāhūti kilesaṃ

---------------------------------------------------------------------------------------------
page309.
Nissāya issādhammo vā kodhadhammo vā mayhaṃ na bhūtapubbo.
Hitenāti yaṃ tāsaṃ hitaṃ teneva nandāmi ure puttadhītaroviya
tā disvā tussāmi. Kācīti tāsu ekāpi mayhaṃ appiyānāma
natthi sabbāpi dayātāyeva. Anukampāmīti muducittena tāni
sabbāni soḷasasahassānipi attānaṃviya anukampāmi. Sahadhammenāti
yena kāraṇena yo yaṃ kātuṃ sakkoti sā taṃ tasmiṃ kamme
payojemīti attho. Pamuditindriyāti pesentī niccaṃ pamuditindriyāva
hutvā pesemi are duṭṭhadāsi idaṃnāma karohīti evaṃ kujjhitvā
na me koci katthaci pesitapubbo. Payatapāṇinīti dhotahatthā
pasāritahatthāva hutvā. Pārihāriyapakkhañcāti pañcamī aṭṭhamī
cātuddasī paṇṇarasīti paccuggamanānuggamanavasena cattāro divasā.
Sadāti niccakālaṃ pañcasu sīlesu saṃvutā tehi pihitagopitattabhāvā
homīti.
     Evaṃ tassā gāthāsatenapi gāthāsahassenapi vaṇṇiyamānānaṃ
guṇānaṃ pamāṇannāma natthi. Tāya paṇṇarasahi gāthāhi attano
guṇaṃ vaṇṇitakāleyeva sakko attano bahukaraṇīyatāya tassā kathaṃ
avacchinditvā abbhūtāyeva te guṇāti taṃ pasaṃsanto gāthadvayamāha
           sabbeva te dhammaguṇā      rājaputti yasassini
           saṃvijjanti tayi bhadde       ye tvaṃ kittesi attani.
           Khattiyo jāti sampanno     abhijāto yasassimā
           dhammarājā videhānaṃ       putto uppajjate tavāti.

---------------------------------------------------------------------------------------------
page310.
     Tattha dhammaguṇāti sabhāvaguṇā bhūtaguṇā. Saṃvijjantīti ye
tayā vuttā te sabbeva tayi upasampajjantīti. Abhijātoti
ubhato suddhajāto. Yasassimāti yasasampannena parivārasampannena
samannāgato. Uppajjateti evarūpo putto tava uppajjissati
mā cintayīti.
     Sā tassa vacanaṃ sutvā somanassajātā taṃ pucchantī dve
gāthā abhāsi
           rumhi rajojalladharo        aghe vehāyasaṇṭhito
           manuññaṃ bhāsasī vācaṃ        yaṃ mayhaṃ hadayaṅgamaṃ.
           Devatā nusi saggamhā      isi vāpi mahiddhiko
           kosi vā tvaṃ anuppatto    attānaṃ me pavedayāti.
     Tattha rumhīti anañjitakkhāmaṇḍito sakko āgacchanto ramaṇīyena
tāpasavesena āgato pabbajitavesena āgatattā pana sā evamāha.
Agheti appaṭighe ṭhāne. Yaṃ mayhanti yaṃ etaṃ mayhaṃ manuññaṃ vācaṃ
bhāsasi taṃ bhāsamāno tvaṃ devatā nusi saggamhā idhāgato isi vāpi
mahiddhiko sakkādīsu ko vā tvaṃ asi idhānuppatto. Attānaṃ
me pavedayāti yathābhūtaṃ kathehīti vadati.
     Sakko tassā kathento cha gāthā abhāsi
           yaṃ devasaṅghā vadanti       sudhammāya samāgatā
           sohamasmi sahassakkho       āgatosmi tvantike.

---------------------------------------------------------------------------------------------
page311.
           Itthiyo jīvalokasmiṃ        yā honti samacārinī
           medhāvinī sīlavatī          sassudevā patibbatā.
           Tādisāya sumedhāya        sucikammāya nāriyā
           devā dassanamāyanti       mānusiyā amānusā.
           Tvaṃ bhadde suciṇṇena       pubbe sucaritena vā
           idha rājakule jātā       sabbakāmasamiddhinī.
           Ayaṃ ca te rājaputti       ubhayattha kaṭaggaho
           devalokūpapattī ca         kitti ca idha jīvite
           cīraṃ sumedhe sukhinī         dhammamattani pālaya
           esāhaṃ tidivaṃ yāmi        piyaṃ me tava dassananti.
     Tattha sahassakkhoti atthaṃ purisassa sahassehi cintitaṃ taṃ
muhuttadassanavasena sahassakkhoti. Itthiyoti itthī samacārinī tīhi
dvārehi samacariyāya samannāgatā. Tādisāyāti tathārūpāya.
Sumedhāyāti supaññāya. Ubhayattha kaṭaggahoti ayaṃ tava imasmiṃ
ca attabhāve anāgate ca jayaggaho tesu idhalokaparalokesu anāgate
devalokūpapatti ca idha jīvite pavattamāne kitti cāti ayaṃ ubhayattha
kaṭaggahonāma. Dhammanti evaṃ sabhāvaguṇaṃ ciraṃ attani pālaya.
Esāhanti eso ahaṃ. Piyaṃ meti mayhaṃ tava dassanaṃ piyadassanaṃ.
     Devaloke pana me kiccakaraṇīyaṃ atthi tasmā gacchāmi tvaṃ
appamattā hohīti tassā ovādaṃ datvā pakkāmi. Naḷakāro
pana paccūsakāleyeva cavitvā tassā kucchimhi paṭisandhiṃ gaṇhi.

---------------------------------------------------------------------------------------------
page312.
Sā gabbhassa patiṭṭhitabhāvaṃ ñatvā rañño ārocesi. Rājā
gabbhaparihāraṃ adāsi. Sā dasamāsaccayena puttaṃ vijāyi.
Mahāpanādotissa nāmaṃ kariṃsu. Ubhayaraṭṭhavāsino sāmi puttassa
no khīramūlanti ekekaṃ kahāpaṇaṃ rājaṅgaṇe khipiṃsu. Mahārāsi
ahosi. Raññā paṭikkhittāpi sāmi puttassa no vaḍḍhitakāle paribba
yo bhavissatīti aggahetvā pakkamiṃsu. Kumāro mahāparivārena
vaḍḍhitvā vayappatto soḷasavassakāle sabbasippesu nipphattiṃ pāpuṇi.
Rājā puttassa vayaṃ oloketvā deviṃ āha bhadde puttaṃ me
rajjābhisekakāle ramaṇīyamassa pāsādaṃ kāretvā abhisekaṃ kāressāmīti.
Sā sādhūti sampaṭicchi. Rājā vatthuvijjācariye pakkosāpetvā
tātā vaḍḍhakiṃ gahetvā amhākaṃ nivesanato avidūre puttassa me
pāsādaṃ māpetha rajje naṃ abhisiñcissāmīti āha. Te sādhu
devāti bhūmipadesaṃ vīmaṃsanti. Tasmiṃ khaṇe sakkassa bhavanaṃ uṇhākāraṃ
dasseti. So taṃ kāraṇaṃ ñatvā vissukammaṃ āmantetvā gaccha
tāta mahāpanādakumārassa āyāmena navayojanaṃ vitthārena aṭṭhayojanaṃ
ubbedhena pañcavīsatiyojanaṃ ratanapāsādaṃ māpehīti pesesi. So
vaḍḍhakīvesena vaḍḍhakīnaṃ santikaṃ gantvā tumhe pātarāsaṃ bhuñjitvā
ethāti te pesetvā daṇḍakena bhūmiṃ pahari. Tāvadeva
vuttappakāro sattabhūmiko pāsādo uṭṭhahi. Mahāpanādassa
pāsādamaṅgalaṃ chattalābhābhisekamaṅgalaṃ āvāhamaṅgalanti tīṇi maṅgalāni
ekakova ahesuṃ. Maṅgalaṭṭhāne ubhayaraṭṭhavāsino sannipatitvā

---------------------------------------------------------------------------------------------
page313.
Maṅgalachaṇena satta vassāni vītināmesuṃ. Neva te rājā uyyojesi.
Tesaṃ vatthālaṅkārakhādanīyabhojanīyādi sabbaṃ rājakulasantakameva ahosi.
Te sattasaṃvaccharassa accayena upakkositvā surucimahārājena kimetanti
puṭṭhā mahārāja amhākaṃ maṅgalaṃ bhuñjantānaṃ satta vassāni gatāni
kadā maṅgalassa pariyosānaṃ bhavissatīti āhaṃsu. Tato rājā puttena
me ettakaṃ kālaṃ na hasitapubbaṃ yadā so hasissati tadā gacchathāti.
Athassa mahājano bheriñcārāpetvā naṭe sannipātesi. Cha
naṭasahassāni sannipatitvā satta koṭṭhāsā hutvā naccantā
rājānaṃ hasāpetuṃ nāsakkhiṃsu. Tassa hi dīgharattaṃ dibbanāṭakānaṃ
diṭṭhattā tesaṃ naccaṃ amanuññaṃ ahosi. Tadā kaṇḍakaṇṇo
ca paṇḍukaṇṇo cāti dve nāṭakajeṭṭhakā mayaṃ rājānaṃ
hasāpessāmāti rājaṅgaṇe pavisiṃsu. Tesu kaṇḍakaṇṇo ca
rājadvāre mahantaṃ atulaṃnāma ambaṃ māpetvā suttaguḷaṃ khipitvā
tassa sākhāya laggāpetvā suttena atulambaṃ abhirūhi. Atulambo
kira vessavaṇṇassa ambo. Athassa vessavaṇṇadāsā aṅgapaccaṅgāni
chinditvā pātesuṃ. Sesanāṭakā tāni samodhānetvā udakena
abhisiñciṃsu. So pupphapaṭaṃ nivāsetvā pārupitvā naccanto
uṭṭhahi. Mahāpanādo taṃ disvā neva hasi. Paṇḍukaṇṇo
rājaṅgaṇe dārucittakaṃ kāretvā attano parisāya saddhiṃ aggiṃ
pāvisi. Tasmiṃ nibbatte dārucittakaṃ udakena abhiñciṃsu. So

---------------------------------------------------------------------------------------------
page314.
Sapariso pupphapaṭaṃ nivāsetvā pārupitvā naccanto uṭṭhahi. Taṃ
disvā rājā neva hasi. Iti taṃ rājānaṃ hasāpetuṃ asakkontā
manussā upaddūtā ahesuṃ. Sakko taṃ kāraṇaṃ ñatvā gaccha
tāta mahāpanādaṃ hasāpetvā uṭṭhehīti devanaṭaṃ pesesi. So
āgantvā rājaṅgaṇe ākāse ṭhatvā upaḍḍhaṅgaṃnāma dassesi
ekova hattho ekova pādo eko akkhi ekā bhamukāpi naccati
calati phandati sesaṃ niccalaṃ ahosi. Taṃ disvā mahāpanādo
thokaṃ hasitaṃ akāsi. Mahājano pana hasanto hasaṃ saṇṭhāretuṃ satiṃ
paccupaṭṭhāpetuṃ asakkonto aṅgāni visajjetvā rājaṅgaṇeyeva
pati. Tasmiṃ kāle maṅgalaṃ niṭṭhitaṃ sesamettha panādonāma so
rājā yassa yūpo suvaṇṇamayoti mahāpanādajātake vaṇṇetabbaṃ.
Rājā mahāpanādo dānādīni puññāni katvā āyuhapariyosāne
devalokameva gato.
     Satthā imaṃ dhammadesanaṃ āharitvā jātakaṃ samodhānesi tadā
mahāpanādo bhaddaji ahosi sumedhādevī visākhā vissukammo ānando
sakko pana ahamevāti.
                     Surucijātakaṃ chaṭṭhaṃ.
                      -----------

---------------------------------------------------------------------------------------------
page315.
                   7. Pañcauposathajātakaṃ.
     Appossukodāni tuvaṃ kapotāti idaṃ satthā jetavane viharanto
uposathike pañcasate upāsake ārabbha kathesi.
     Tadā hi bhagavā dhammasabhāyaṃ catuparisamajjhe alaṅkatabuddhāsane
nisīditvā muducittena parisaṃ oloketvā ajja upāsakānaṃpi kathaṃ
paṭicca desanā samuṭṭhahissatīti ñatvā upāsake āmantetvā
upāsakā uposathikaṃ karothāti pucchitvā āma bhanteti vutte
sādhu tumhehi kataṃ uposathonāmesa porāṇakapaṇḍitānaṃ vaṃso
porāṇakapaṇḍitā hi rāgādikilesaṃ pariggahaṇatthaṃ uposathavāsaṃ vasiṃsūti
vatvā tehi yācito atītaṃ āhari
     atīte magadharaṭṭhādīnaṃ tiṇṇaṃ raṭṭhānaṃ antare ativiya ramaṇīyo
aṭavīpadeso ahosi. Bodhisatto magadharaṭṭhe brāhmaṇamahāsālakule
nibbattitvā vayappatto kāme pahāya nikkhamitvā taṃ aṭaviṃ pavisitvā
assamapadaṃ katvā isipabbajjaṃ pabbajitvā vāsaṃ kappesi. Tassa
pana assamassa avidūre ekasmiṃ veḷugahane bhariyāya saddhiṃ kapotasakuṇo
vasati ekasmiṃ vammike ahi ekasmiṃ vanagumbe siṅgālo ekasmiṃ
vanagumbe accho. Te cattāropi kālena kālaṃ isiṃ upasaṅkamitvā
dhammaṃ suṇanti. Athekadivasaṃ kapoto bhariyāya saddhiṃ kulāvakā
nikkhamitvā gocarāya pakkāmi. Tassa pacchato gacchantiṃ kapotiṃ
eko seno gahetvā palāyi. Tassā viravasaddaṃ sutvā kapoto

---------------------------------------------------------------------------------------------
page316.
Nivattitvā olokento taṃ kapotiṃ tena hariyamānaṃ passi. Senopi
taṃ viravantiññeva māretvā khādi. Kapoto tāya viyogena
pariḍayhamāno cintesi ayaṃ rāgo ativiya maṃ kilameti na idāni imaṃ
aniggahetvā gocarāya pakkamissāmīti. So gocarapathaṃ pacchinditvā
tāpasassa santikaṃ gantvā rāgaṃ niggahāya uposathaṃ samādiyitvā
ekamante nipajji. Sappopi gocaraṃ pariyesissāmīti vasanaṭṭhānā
nikkhamitvā paccantagāme gāvīcaraṇaṭṭhāne gocaraṃ pariyesati. Tadā
gāma bhojakassa sabbaseto maṅgalausabho gocaraṃ gahetvā ekasmiṃ
vammikapāde jaṇṇunā patiṭṭhāya siṅgena mattikaṃ gaṇhanto kīḷati.
Sappopi gāvīnaṃ padasaddena bhīto taṃ vammikaṃ pavesituṃ pakkhanto.
Atha naṃ usabho pādena akkami. So taṃ kujjhitvā ḍaṃsi.
Usabho tattheva jīvitakkhayaṃ patto. Gāmavāsino usabho kira
matoti sutvā sabbe ekato āgantvā roditvā taṃ gandhamālādīni
pūjetvā āvāṭe nikkhaṇitvā pakkamiṃsu. Sappo tesaṃ gatakāle
nikkhamitvā ahaṃ kodhaṃ nissāya imaṃ jīvitā voropetvā
mahājanassa sokaṃ pāpesiṃ na idāni imaṃ aniggahetvā gocarāya
pakkamissāmīti nivattitvā taṃ assamaṃ gantvā kodhaṃ niggahaṇatthāya
uposathaṃ samādiyitvā nipajji. Siṅgālopi gocaraṃ pariyesanto
ekaṃ matahatthiṃ disvā mahāgocaro me laddhoti tuṭṭho gantvā
soṇḍāya ḍaṃsi thambhe daṭṭhakāloviya ahosi tattha assādaṃ
alabhitvā dante ḍaṃsi pāsāṇe daṭṭhakāloviya ahosi kucchiyaṃ

---------------------------------------------------------------------------------------------
page317.
Ḍaṃsi kusulake daṭṭhakāloviya ahosi naṅguṭṭhe ḍaṃsiṃ mūsale
daṭṭhakāloviya ahosi vaccamagge ḍaṃsi madhukapūve daṭṭhakāloviya
ahosi. So lobhavasena khādanto antokucchiyaṃ pāvisi tattha
chātakāle maṃsaṃ khādi pipāsitakāle lohitaṃ pivi nipajjanakāle
antāni papphāsañca avattharitvā nipajji. So idheva annapānañca
nipphannaṃ aññattha kiṃ karissāmīti cintetvā tattheva abhirato
bahi anikkhamitvā antokucchiyaṃyeva vasi. Aparabhāge vātātapena
hatthikuṇape sukkhante karīsamaggo pidahito. Siṅgālo antokucchiyaṃ
nipajjamāno appamaṃsalohito paṇḍukasarīro hutvā nikkhamanamaggaṃ na
passi. Athekadivasaṃ akālamegho vassi. Karīsamaggo temiyamāno
mudu hutvā vivaraṃ dassesi. Siṅgālopi chiddaṃ disvā aticiramhi
kilamanto iminā chiddena palāyissāmīti karīsamaggaṃ sīsena pahari.
Tassa sambādhe ṭhāne vegena nikkhamantassa sinnasarīrassa sabbāni
lomāni karīsamagge laggāni. Tālakandoviya nillomasarīro hutvā
nikkhami. So lobhaṃ nissāya mayā idaṃ dukkhaṃ anubhūtaṃ idāni imaṃ
aniggahetvā gocaraṃ na gaṇhissāmīti cintetvā taṃ assamaṃ gantvā
lobhaṃ niggahaṇatthāya uposathaṃ samādiyitvā ekamante nipajji.
Acchopi araññā nikkhamitvā aticchābhibhūto mallaraṭṭhe paccantagāmaṃ
gato. Gāmavāsino accho kira āgatoti dhanudaṇḍādihatthā
nikkhamitvā tena paviṭṭhaṃ gumbaṃ parivāresuṃ. So mahājanena
parivāritabhāvaṃ ñatvā nikkhamitvā palāyi. Palāyantameva naṃ

---------------------------------------------------------------------------------------------
page318.
Dhanūhiceva daṇḍehi ca pothesuṃ. So bhinnena sīsena lohitena paggharantena
attano vasanaṭṭhānaṃ gantvā idaṃ dukkhaṃ mama aticchālobhavasena uppannaṃ na
dāni imaṃ aniggahetvā gocaraṃ gaṇhissāmīti cintetvā taṃ assamaṃ
gantvā aticchāniggahaṇatthāya uposathaṃ samādiyitvā ekamante
nipajji. Tāpasopi attano jātiṃ nissāya mānavasiko hutvā
jhānaṃ uppādetuṃ na sakkoti. Atheko paccekabuddho tassa
mānanissitabhāvaṃ ñatvā ayaṃ na añño satto buddhaṅkuro esa
imasmiṃyeva kappe sabbaññutaṃ pāpuṇissati imassa mānaniggahaṃ
katvā samāpattinibbattanakāraṇaṃ karissāmīti tasmiṃ paṇṇasālāyaṃ
katvā samāpattinibbattanakāraṇaṃ karissāmīti tasmiṃ paṇṇasālāyaṃ
nipanneyeva uttarahimavantato āgantvā tassa pāsāṇaphalake nisīdi.
So nikkhamitvā taṃ attano āsane nisinnaṃ disvā mānanissitabhāvena
anattamano hutvā taṃ upasaṅkamitvā accharaṃ paharitvā nassa vasala
kālakaṇṇi muṇḍakasamaṇa mama kimatthaṃ nisinnaphalake nisinnosīti āha.
Atha naṃ so sappurisa kasmā mānanissito ahaṃ paṭividdhapaccekabuddhañāṇo
tvaṃ imasmiṃyeva kappe sabbaññū buddho bhavissasi buddhaṅkurosi
pāramiyo pūretvā āgato aññaṃ ettakaṃnāma kālaṃ atikkamitvā
buddho bhavissasi buddhabhāve ṭhito siddhatthonāma bhavissasīti nāmañca
kulañca gottañca aggasāvakādayo ca ācikkhitvā kimatthaṃ
mānanissito hutvā pharuso ahosi nayidaṃ tavānucchavikanti
ovādaṃ adāsi. So tena evaṃ vuttepi neva naṃ
vandi neva kadāhaṃ buddho bhavissāmīti ādīni pucchi. Atha

---------------------------------------------------------------------------------------------
page319.
Paccekabuddho mama jātiyā vā mama guṇānaṃ vā mahantabhāvaṃ
na jānāsi sace sakkosi ahaṃviya ākāse vicarāhīti vatvā
ākāse uppatitvā attano pādapaṃsuṃ tassa jaṭāmaṇḍale vikīranto
uttarahimavantameva gato. Tāpaso tassa gatakāle saṃvegappatto
hutvā ayaṃ samaṇoyeva garusarīro vātamukhe khittatūlapicuviya ākāsena
gacchanto ahaṃ jātimānena evarūpassa paccekabuddhassa neva pāde
vandiṃ neva kadāhaṃ buddho bhavissāmīti pucchiṃ jātināmesā kiṃ
karissati imasmiṃ loke sīlacaraṇameva mahantaṃ ayaṃ kho pana me
māno vaḍḍhamāno nirayaṃ upanessati nadāni imaṃ mānaṃ aniggahetvā
phalāphalatthāya gamissāmīti paṇṇasālaṃ pavisitvā mānaṃ niggahaṇatthāya
uposathaṃ samādiyitvā kaṭṭhattharikāya nisinno mahāñāṇo kulaputto
mānaṃ niggahetvā kasiṇaṃ vaḍḍhetvā abhiññā ca aṭṭhasamāpattiyo
ca nibbattetvā nikkhamitvā caṅkamakoṭiyaṃ pāsāṇaphalake nisīdi.
Atha naṃ kapotādayo upasaṅkamitvā vanditvā ekamantaṃ nisīdiṃsu.
Mahāsatto kapotaṃ pucchi tvaṃ aññesu divasesu na imāya velāya
āgacchasi gocaraṃ na pariyesasi kinnu kho ajja uposathiko
jātosīti. Āma bhanteti. Atha naṃ kena kāraṇenāti pucchanto
paṭhamaṃ gāthamāha
                     appossukodāni tuvaṃ kapota
                     vihaṅgama na tuva bhojanattho

---------------------------------------------------------------------------------------------
page320.
                     Khudaṃ pipāsaṃ adhivāsayanto
                     kasmā bhavūposathiko kapotāti.
     Tattha appossukoti nirālayo. Na tavāti ajja tava
bhojanenattho natthīti.
     Taṃ sutvā kapoto dve gāthā abhāsi
                     ahaṃ pure saddhi gato kapotiyā
                     tasmiṃ padesamhi ubho ramāma
                     athaggahī sākuṇiko kapotiṃ
                     akāmako tāya vinā ahosiṃ.
                     Nānābhāvā vippayogena tassā
                     manomayaṃ vedanaṃ vedayāmi
                     tasmā ahaṃ uposathaṃ pālayāmi
                     rāgo mamaṃ mā punarāgamāsīti.
     Tattha ramāmāti imasmiṃ bhūmibhāge kāmaratiyā ramāma. Sākuṇikoti
senasakuṇo.
     Kapotena attano uposathakamme vaṇṇite mahāsatto sappādīsu
ekamekaṃ pucchi. Tepi yathābhūtaṃ byākariṃsu. Sappaṃ pucchanto āha
                     anujjugāmi uraga dujivha
                     dāḍhāvudho ghoravisosi sappa
                     khudaṃ pipāsaṃ adhivāsayanto
                     kasmā bhavūposathiko nu dīghāti.

---------------------------------------------------------------------------------------------
page321.
Sappo āha
                   usabho ahu balavā gāmikassa
                   calakkakudho vaṇṇabalūpapanno
                   so maṃ akkami taṃ kupito aḍassiṃ
                   dukkhābhitunno maraṇaṃ upāgami.
                   Tato janā nikkhamitvāna gāmā
                   kanditvā roditvā upakkamiṃsu
                   tasmā ahuposathaṃ pālayāmi
                   kodho mamaṃ mā punarāgamāsīti.
     Siṅgālaṃ pucchanto āha
                   matāna maṃsāni bahū susāne
                   manuññarūpaṃ tava bhojanetaṃ
                   khudaṃ pipāsaṃ adhivāsayanto
                   kasmā bhavūposathiko siṅgālāti.
     Siṅgālo āha
                   pavissaṃ kucchiṃ mahato gajassa
                   kuṇape rato hatthimaṃsagiddho
                   uṇho ca vāto tikhiṇā ca rasmiyo
                   tehi sosataṃ tassa karīsamaggaṃ.
                   Kīso ca paṇḍū ca ahaṃ bhadante
                   na me abhinikkhamanassa maggo

---------------------------------------------------------------------------------------------
page322.
                   Mahā ca megho sahasā pavassi
                   so temayi tassa karīsamaggaṃ.
                   Tato ahaṃ nikkhamissaṃ bhadante
                   cando yathā rāhumukhā pamutto
                   tasmā ahuposathaṃ pālayāmi
                   lobho ca maṃ mā punarāgamāsīti.
     Acchaṃ pucchanto āha
                   vammikathūpasmiṃ kipillikāni
                   nippothayanto tuvaṃ pure carāsi
                   khudaṃ pipāsaṃ adhivāsayanto
                   kasmā bhavūposathiko nu acchāti.
     Accho āha
                   sakaṃ niketaṃ atiheḷayāno
                   atricchatāya mallagāmaṃ agañchiṃ
                   tato janā nikkhamitvāna gāmā
                   kodaṇḍakena paripothayiṃsu maṃ.
                   So bhinnasīso rudhiramakkhitaṅgo
                   paccāgamāsiṃ vusitaṃ niketaṃ
                   tasmā ahuposathaṃ pālayāmi
                   atricchatā mā punarāgamāsīti.

---------------------------------------------------------------------------------------------
page323.
     Tattha anujjugāmītiādīhi taṃ ālapati. Calakkakudhoti calamānakakudho.
Dukkhābhitunnoti so usabho dukkhena abhibhūto āturo hutvā. Bahūti
bahūni. Pavissanti pāvisiṃ. Rasmiyoti suriyarasmiyo. Nikkhamissanti
nikkhamiṃ. Kipillikānīti upacikāyo. Nippothayantoti khādamāno.
Atiheḷayānoti atimaññanto nindanto garahanto. Kodaṇḍakenāti
dhanudaṇḍakehiceva muggarehi ca.
     Evante cattāropi attano uposathakammaṃ vaṇṇetvā uṭṭhāya
mahāsattaṃ vanditvā bhante tumhe aññesu divasesu imāya
velāya phalāphalatthāya gacchatha ajja agantvā kasmā uposathaṃ
karitthāti pucchantā gāthamāhaṃsu
                   yaṃ no apucchittha tuvaṃ bhadante
                   sabbeva byākarimhā yathāpajānaṃ
                   mayampi pucchāma tuvaṃ bhadante
                   kasmā bhavūposathiko nu brahmeti.
     Sopi nesaṃ byākāsi
                   anūpalitto ca mama assamamhi
                   paccekabuddho muhuttaṃ nisīdi
                   so maṃ avedī gatimāgatiñca
                   nāmañca gottañca caraṇañca sabbaṃ.
                   Evamahaṃ niggahiṃ tassa pāde
                   na cāpahaṃ nāmagottena pucchiṃ

---------------------------------------------------------------------------------------------
page324.
                   Tasmā ahuposathaṃ pālayāmi
                   māno mamaṃ mā punarāgamāsīti.
     Tattha yaṃ noti yaṃ atthaṃ tvaṃ amhe apucchi. Yathāpajānanti
attano pajānaniyāmena taṃ mayaṃ byākarimha. Anūpalittoti
sabbakilesehi anūpalitto. So maṃ avedīti so mama idāni
gantabbaṭṭhānañca gataṭṭhānañca anāgate tvaṃ evannāmo bhavissasi
evaṅgotto evarūpaṃ te sīlaṃ caraṇaṃ bhavissatīti evaṃ nāmañca
gottañca caraṇañca sabbaṃ maṃ avedi jānāpesi kathesi meti attho.
Evamahaṃ niggahinti evaṃ kathentassāpi tassa ahaṃ attano mānaṃ
nissāya pāde na vandinti.
     Evaṃ mahāsatto attano uposathakaraṇaṃ kathetvā te ovaditvā
uyyojetvā paṇṇasālaṃ pāvisi. Itarepi yathāṭṭhānāni agamaṃsu.
Mahāsatto aparihīnajjhāno brahmalokaparāyano ahosi. Itare
tassovāde ṭhatvā saggaparāyanā ahesuṃ.
     Satthā imaṃ dhammadesanaṃ āharitvā evaṃ upāsakā uposatho
nāmeso porāṇakapaṇḍitānaṃ vaṃso upavasitabbo uposathoti vatvā
jātakaṃ samodhānesi tadā kapoto anuruddho ahosi accho kassapo
siṅgālo moggallāno sappo sārīputto tāpaso pana ahamevāti.
                  Pañcauposathajātakaṃ sattamaṃ.
                     -------------

---------------------------------------------------------------------------------------------
page325.
                    8. Mahāmorajātakaṃ.
     Sace hi tyāhaṃ dhanahetu gahitoti idaṃ satthā jetavane viharanto
ekaṃ ukkaṇṭhitabhikkhuṃ ārabbha kathesi.
     Tañhi bhikkhuṃ satthā saccaṃ kira tvaṃ ukkaṇṭhitosīti pucchitvā
saccaṃ bhanteti vutte bhikkhu ayaṃ nandirāgo tādisaṃ kinnāma
nālolessati na hi sineruuppāṭitavāto sāmante purāṇapaṇṇaṃ
lujjati pubbeva satta vassasatāni antokilesasamudācāraṃ vāretvā
viharante visuddhasattepesa ālolesiyevāti vatvā atītaṃ āhari
     atīte  bārāṇasiyaṃ brahmadatte rajjaṃ kārente bodhisatto
paccantapadese morasakuṇiyā kucchismiṃ paṭisandhiṃ aggahesi. Gabbhe
paripākagate mātā gocarabhūmiyaṃ aṇḍaṃ pātetvā pakkāmi.
Aṇḍañcanāma mātu arogabhāve sati aññasmiṃ dīghajātikādiparipanthe
ca avijjamāne na nassati. Tasmā taṃ aṇḍaṃ kaṇṇikāramakulaṃviya
suvaṇṇavaṇṇaṃviya hutvā pariṇatakāle attano dhammatāya bhijji.
Suvaṇṇavaṇṇo moracchāpo nikkhami. Tassa dve akkhīni
jiñjikaphalasadisāni tuṇḍaṃ pavālavaṇṇaṃ tisso rattarājiyo
gīvaṃ parikkhipitvā piṭṭhimajjhe agamiṃsu. So vayappatto
bhaṇḍasakaṭapparamasarīro abhirūpo ahosi. Taṃ sabbe nīlamorā
sannipatitvā rājānaṃ katvā parivārayiṃsu. So ekadivasaṃ
udakasoṇḍiyaṃ pānīyaṃ pivanto attano rūpasampattiṃ disvā cintesi ahaṃ

---------------------------------------------------------------------------------------------
page326.
Sabbamorehi atirekarūpasobho sacāhaṃ imehi saddhiṃ manussapathe vasissāmi
paripantho me uppajjissati himavantaṃ gantvā ekakova phāsukaṭṭhāne
vasissāmīti. So rattibhāge moresu paṭisallīnesu kañci
ajānāpetvā uppatitvā himavantaṃ pavisitvā tisso pabbatarājiyo
atikkamitvā catutthāya pabbatarājiyāya ekasmiṃ araññe
padumasañchannomahājātassaro atthi tassa avidūre ekaṃ pabbataṃ
nissāya mahānigrodharukkho atthi tassa sākhāya nilīyi. Tassa
pana pabbatassa vemajjhe manāpā guhā atthi. So tattha
vasitukāmo hutvā tassā sammukhe pabbatatale nilīyi. Tampana
ṭhānaṃ neva heṭṭhābhāgena abhirūhituṃ na uparibhāgena otarituṃ
sakkā biḷāradīghajātikamanussabhayehi vinimuttaṃ. So idaṃ me
phāsukaṭṭhānanti taṃ divasaṃ tattheva vasitvā punadivase pabbataguhatouṭṭhāya
pabbatamatthake puratthābhimukho nisinno udentaṃ suriyamaṇḍalaṃ disvā
attano divārakkhāvaraṇatthāya udetayañcakkhumā ekarājāti
parittaṃ katvā gocarabhūmiyaṃ otaritvā gocaraṃ caritvā sāyaṃ āgantvā
pabbatamatthake pacchimābhimukho nisinno atthaṅgataṃ suriyamaṇḍalaṃ disvā
rattirakkhāvaraṇatthāya apetayañcakkhumā ekarājāti parittaṃ katvā
etenupāyena vasati. Atha naṃ ekadivasaṃ eko luddakaputto
araññe vicaranto pabbatamatthake nisinnaṃ disvā attano nivesanaṃ
āgantvā maraṇakāle puttaṃ āha tāta catutthāya pabbatarājiyā
araññe suvaṇṇamoro atthi sace rājā pucchati ācikkheyyā

---------------------------------------------------------------------------------------------
page327.
Sīti. Athekasmiṃ divase bārāṇasīrañño khemānāma aggamahesī
paccūsakāle supinaṃ passi. Evarūpo supino ahosi suvaṇṇavaṇṇo
moro dhammaṃ deseti sā sādhukāraṃ datvā dhammaṃ suṇāti moro
dhammaṃ desetvā uṭṭhāya pakkāmi sā morarājaṃ gacchantaṃ disvā
gaṇhatha nanti vadantīyeva pabujjhi pabujjhitvā ca pana supinabhāvaṃ
ñatvā supinoti vutte rājā na ādaraṃ karissati dohalā
meti vutte karissatīti cintetvā dohalinīviya hutvā nipajji.
Atha naṃ rājā upasaṅkamitvā pucchi bhadde kiṃ te aphāsukanti.
Dohalā me uppannāti. Kiṃ icchasi bhaddeti. Suvaṇṇassa
morassa dhammaṃ sotuṃ devāti. Bhadde kuto evarūpaṃ moraṃ
lacchāmāti. Deva sace na labhāmi jīvitaṃ me natthīti. Bhadde
mā cintayi sace katthaci atthi labhissasīti assāsetvā rājāsane
nisinno amacce pucchi ambho devī suvaṇṇavaṇṇassa morassa
dhammaṃ sotukāmā moronāma suvaṇṇavaṇṇo hoti no vāti.
Brāhmaṇā jānissanti devāti. Rājā brāhmaṇe pakkosāpetvā
pucchi. Brāhmaṇā evamāhaṃsu mahārāja jalajesu macchā kacchapā
kakkaṭakā thalajesu migā haṃsā morā tittirāti ete tiracchānagatā
manussāpi suvaṇṇavaṇṇā hontīti amhākaṃ lakkhaṇamantesu āgatāti.
Rājā attano vijite luddakaputte sannipātetvā suvaṇṇamoro
vo diṭṭhapubboti āha. Yassa pana pitā ācikkhi so āha
mayāpi na diṭṭhapubbo pitā pana me asukaṭṭhānenāma

---------------------------------------------------------------------------------------------
page328.
Suvaṇṇavaṇṇo moro atthīti kathesīti. Atha naṃ rājā samma
mayhañca te deviyā ca jīvitaṃ dinnaṃ bhavissati tasmā tvaṃ tattha
gantvā taṃ bandhitvā ānehīti bahudhanaṃ datvā uyyojesi. So
puttadārassa dhanaṃ datvā tattha gantvā mahāsattaṃ disvā pāse
oḍetvā ajja bajjhissati ajja bajjhissatīti abajjhitvāva
mato. Devīpi paṭṭhanaṃ alabhantī matā. Rājā etaṃ moraṃ
nissāya piyabhariyā me matāti kujjhitvā veravasiko hutvā himavante
catutthāya pabbatarājiyā suvaṇṇavaṇṇo moro vasati tassa maṃsaṃ
khāditvā ajarāmaro hotīti suvaṇṇapaṭṭe likhāpetvā taṃ paṇṇaṃ
sāramañjusāyaṃ ṭhapetvā kālamakāsi. Athañño rājā ahosi.
So suvaṇṇapaṭṭe akkharāni disvā ajarāmaro bhavissāmīti
tassa gahaṇatthāya ekaṃ luddakaṃ pesesi. Sopi tattheva mato.
Evaṃ cha rājaparivaṭṭā matā cha luddakaputtā himavanteyeva matā.
Sattamena raññā pesito sattamo luddako taṃ ajja ajjeva
bandhissāmīti cintetvā satta saṃvaccharāni taṃ bandhituṃ asakkonto
cintesi kinnu kho imassa morarājassa pāde pāsassa
asañcaraṇakāraṇanti. Atha naṃ pariggaṇhanto sāyaṃ pātaṃ parittaṃ karontaṃ
disvā imasmiṃ ṭhāne añño moro natthi iminā brahmacariyena
bhavitabbaṃ brahmacariyānubhāvenaceva parittānubhāvena cassa pāde
pāso na bajjhissatīti nayato pariggahetvā paccantajanapadaṃ gantvā
ekaṃ moriṃ bandhitvā yathā accharāya pahatāya vassati pāṇimhi

---------------------------------------------------------------------------------------------
page329.
Pahate naccati evaṃ sikkhāpetvā ādāya gato bodhisattassa
parittakaraṇato puretarameva pāsaṃ oḍetvā accharaṃ paharitvā moriṃ
vassāpesi. Moro tassā saddaṃ suṇanto tāvadevassa satta
vassasatāni sannisinnakileso phaṇaṃ katvā daṇḍena pahatāsīvisoviya
uṭṭhahi. So kilesāturo hutvā parittaṃ kātuṃ asakkuṇitvāva
vegena tassā santikaṃ gantvā pāse pādaṃ pavesentoyeva ākāsena
otari. Satta vassasatāni asañcaraṇapāso taṃ khaññeva saṇañcaritvā
pādaṃ bandhi. Atha naṃ luddakaputto yaṭṭhiagge olambantaṃ disvā
cintesi imaṃ morarājaṃ cha luddakaputtā bandhituṃ nāsakkhiṃsu ahampi
satta saṃvaccharāni bandhituṃ nāsakkhiṃ ajja pātarāse imaṃ moriṃ
nissāya kilesāturo hutvā parittaṃ kātuṃ asakkuṇitvā āgamma
pāse baddho heṭṭhāsīsako olambati evarūpo me sīlavā
kilamito evarūpaṃ rañño paṇṇākāratthāya upanetuṃ ayuttaṃ kiṃ
me raññā dinnena sakkārena visajjessāmi nanti puna cintesi
ayaṃ nāgabalo thāmasampanno mayi upasaṅkamante esa maṃ māretuṃ
āgacchatīti maraṇabhayatajjito hutvā phandamāno pādaṃ vā pakkhaṃ
vā bhindeyya anupagantvā pana paṭicchanno hutvā khurappena
pāsaṃ chindissāmi tato sayameva yathāruciyā gamissatīti. So
paṭicchanne ṭhatvā dhanuṃ āropetvā khurappaṃ sannayhitvā ṭhito.
Moropi ayaṃ luddako maṃ kilesāturaṃ katvā bandhanabhāvameva ñatvā

---------------------------------------------------------------------------------------------
page330.
Anussukko acchissati kahaṃ nukho soti cintetvā itocito ca
olokento dhanuṃ āropetvā ṭhitaṃ disvā māretvā maṃ ādāya
gantukāmo bhavissatīti maññamāno maraṇabhayatajjito hutvā jīvitaṃ
yācanto paṭhamaṃ gāthamāha
                   sace hi tyāhaṃ dhanahetu gahito
                   mā maṃ avadhi jīvagāhaṃ gahetvā
                   rañño ca maṃ samma upanti nehi
                   maññe dhanaṃ lacchasinapparūpanti.
     Tattha sace hi tyāhanti sace hi te ahaṃ. Upanti nehīti
upantikaṃ nehi. Lacchasinapparūpanti lacchasi anapparūpanti.
     Taṃ sutvā luddakaputto cintesi morarājā ayaṃ vijjhitukāmatāya
khurappaṃ sannayhīti maññe assāsessāmi nanti. So assāsento
dutiyaṃ gāthamāha
                   na me ayaṃ tuyha vadhāya ajja
                   samāhito thāmadhanukhurappo
                   pāsañca tyāhaṃ adhipātayissaṃ
                   yathāsukhaṃ gacchatu morarājāti.
     Tattha adhipātayissanti chindayissaṃ.
     Tato morarājā dve gāthā abhāsi
                   yaṃ sattavassāni mamānubandhi
                   rattindivaṃ khuppipāsaṃ sahanto

---------------------------------------------------------------------------------------------
page331.
                   Atha kissa maṃ pāsavasūpanītaṃ
                   pamuttave icchasi bandhanasmā.
                   Pāṇātipātā virato nusajja
                   abhayannu te sabbabhūtesu dinnaṃ
                   yaṃ maṃ tuvaṃ pāsavasūpanītaṃ
                   pamuttave icchasi bandhanasmāti.
     Tattha yanti yasmā maṃ ettakaṃ kālaṃ tvaṃ anubandhi tasmā taṃ
pucchāmi atha kissa maṃ pāsavase upanītaṃ bandhanasmā pamocetuṃ icchasīti
attho. Virato nusajjāti virato nusi ajja. Sabbabhūtesūti
sabbasattānaṃ.
     Ito paraṃ vacanapaṭivacanasambandho veditabbo
                   pāṇātipātā viratassa brūhi
                   abhayañca yo sabbabhūtesu deti
                   pucchāmi taṃ morarāje tamatthaṃ
                   ito cuto kiṃ labhate sukhaṃ so.
                   Pāṇātipātā viratassa brūmi
                   abhayañca yo sabbabhūtesu deti
                   diṭṭheva dhamme labhate pasaṃsaṃ
                   saggañca so yāti sarīrabhedā.
                   Na santi devā iccāhu eke
                   idheva jīvo vibhavaṃ upeti

---------------------------------------------------------------------------------------------
page332.
                   Tathā phalaṃ sukaṭadukkaṭānaṃ
                   dattupaññattañca vadanti dānaṃ
                   tesaṃ vaco arahataṃ saddahāno
                   tasmā ahaṃ sakuṇe bādhayāmīti.
     Imā uttānasambandhagāthā pālinayeneva veditabbā.
     Tattha iccāhu eketi ekacce samaṇabrāhmaṇā evaṃ kathenti.
Tesaṃ vaco arahataṃ saddahānoti tassa kira kulupakā ucchedavādino
naggasamaṇakā te taṃ paccekabodhiñāṇassa upanissayasampannaṃpi sattaṃ
ucchedavādaṃ gaṇhāpesuṃ so tehi saṃsaggena kusalākusalaphalaṃ
natthīti gahetvā sakuṇe māreti evaṃ mahāsāvajjā esā
asappurisasevanānāma teyeva cāyaṃ arahantoti maññamāno evamāha.
     Taṃ sutvā mahāsatto tassa paralokassa atthibhāvaṃ kathessāmīti
pāsayaṭṭhiyaṃ adhosiro olambantova gāthamāha
                   cando ca suriyo ca ubho sudassanā
                   gacchanti obhāsayamantalikkhe
                   imassa lokassa parassa kiṃ te
                   kathannu te āhu manussaloketi.
     Tattha imassāti kiṃ nukho imassa lokassa santikā udāhu
paralokssāti bhummatthe vā etaṃ sāmivacanaṃ. Kathannu teti
etesu vimānesu candimasuriyadevaputtesu kathannu kathenti kiṃ atthīti
udāhu natthīti kiṃ devā udāhu manussāti.

---------------------------------------------------------------------------------------------
page333.
     Luddakaputto gāthamāha
                   cando ca suriyo ca ubho sudassanā
                   gacchanti obhāsayamantalikkhe
                   parassa lokassa na te imassa
                   devāti te āhu manussaloketi.
     Atha naṃ mahāsatto āha
                   ettheva te nīhatā hīnavādā
                   ahetukā ye na vadanti kammaṃ
                   tathā phalaṃ sukaṭadukkaṭānaṃ
                   dattupaññattañca vadanti dānanti.
     Tattha ettheva te nīhatāti sace candimasuriyā devaloke ṭhitā
na manussaloke sace ca te devā na pana manussā ettheva
ettake byākaraṇe te tava kulupakā hīnavādā nīhatā honti.
Ahetukāti visuddhiyā vā saṅkilesassa vā hetubhūtaṃ kammaṃ natthīti
evaṃvādā. Dattupññattanti yañca dānaṃ bālakehi paññattanti
vadantīti.
     So mahāsatte kathente kathente sallakkhetvā gāthamāha
                   addhā hi saccaṃ vacanaṃ tavetaṃ
                   kathaṃ hi dānaṃ aphalaṃ bhaveyya
                   tathā phalaṃ sukaṭadukkaṭānaṃ
                   dattupaññattañca kathaṃ bhaveyya.

---------------------------------------------------------------------------------------------
page334.
                   Kathaṅkaro kintikaro kimācaraṃ
                   kiṃ sevamāno kena tapoguṇena
                   akkhāhi me morarāje tamatthaṃ
                   yathā ahaṃ no nirayaṃ pateyyanti.
     Tattha dattupaññattañcāti dānaṃ dattupaññattannāma kathaṃ bhaveyyāti
attho. Kathaṅkaroti kataraṃ kammaṃ karonto. Kintikaroti kena kāraṇena
karonto ahaṃ nirayaṃ na gaccheyyaṃ. Itarāni tasseva vevacanāni.
     Taṃ sutvā mahāsatto sacāhaṃ imaṃ pañhaṃ na kathessāmi
manussaloko tucchoviya jāto bhavissati tatthevassa dhammikānaṃ
samaṇabrāhmaṇānaṃ atthibhāvaṃ kathessāmīti cintetvā dve gāthā abhāsi
                   yekeci atthi samaṇā paṭhabyā
                   kāsāvavatthā anagāriyā caranti
                   pātova piṇḍāya caranti kāle
                   vikālacariyā viratā hi santo.
                   Te tattha kālenupasaṅkamitvā
                   pucchehi yaṃ te manaso piyaṃ siyā
                   te te pavakkhanti yathāpajānaṃ
                   imassa lokassa parassa catthanti.
     Tattha santoti santapāpā paṇḍitā paccekabuddhā. Yathāpajānanti
te tuyhaṃ attano jānananiyāmena vakkhanti kaṅkhaṃ te

---------------------------------------------------------------------------------------------
page335.
Chīnditvā kathessanti. Parassa catthanti iminānāma kammena
manussaloke nibbattanti iminā devaloke iminā nirayādīsūti evaṃ
imassa ca parassa ca lokassa atthaṃ ācikkhissanti te pucchāti.
     Evañca pana vatvā nirayabhayena santajjesi. So pana
pūritapāramipaccekabodhisatto suriyarasmisamphassaṃ oloketvā ṭhitaṃ
pariṇatapadumaṃviya paripākagatañāṇo vicarati. So tassa dhammakathaṃ suṇanto
ṭhitapadeneva ṭhito saṅkhāre pariggaṇhitvā tilakkhaṇaṃ sammasanto
paccekabodhiñāṇaṃ paṭivijjhi. Tassa paṭivedho ca mahāsattassa
pāsato mokkho ca ekakkhaṇeyeva ahosi. Paccekabuddho sabbakilese
padāletvā bhavapariyante ṭhitova udānaṃ udānento gāthamāha
                   tacaṃva jiṇṇaṃ urago purāṇaṃ
                   paṇḍupalāsaṃ harito dumova
                   esa pahīno mama luddabhāvo
                   jahāmahaṃ luddakabhāvamajjāti.
     Tassattho yathā jiṇṇaṃ purāṇaṃ tacaṃ urago pajahati yathā ca harito
sampajjamāno nīlapatto dumo katthaci ṭhapitaṃ paṇḍupalāsaṃ pajahati
evaṃ ahampi ajja luddakabhāvaṃ pajahitvā ṭhito sodāni esa pahīno
mama luddakabhāvo sādhu vata pajahāmahaṃ luddakabhāvamajjāti. Jahāmahanti
pajahiṃ ahanti attho.
     So imaṃ udānaṃ udānetvā ahaṃ tāva sabbakilesabandhanehi
mutto nivesane pana me bandhitvā ṭhapitā bahū sakuṇā atthi

---------------------------------------------------------------------------------------------
page336.
Te kathaṃ mocessāmīti cintetvā mahāsattaṃ pucchi morarāja nivesane
me bahū sakuṇā baddhā atthi te kathaṃ mocessāmīti. Paccekabuddhato
hi sabbaññūbodhisattānaññeva upāyapariggahe ñāṇaṃ mahantataraṃ hoti.
Tena naṃ āha yena bodhimaggena sabbe kilese padāletvā
paccekabodhiñāṇaṃ paṭividdhaṃ taṃ ārabbha saccakiriyaṃ karotha sakalajambūdīpe
bandhanaṃ gato sattonāma na bhavissatīti. So bodhisattena
dinnaṭṭhāne ṭhatvā saccakiriyaṃ karonto gāthamāha
                   ye cāpi me sakuṇā atthi baddhā
                   satāninekāni nivesanasmiṃ
                   tesaṃ ahaṃ jīvitamajja dammi
                   mokkhañca te patto sakaṃ niketanti.
     Tattha mokkhañca te pattoti sacāhaṃ mokkhapatto paccekabodhiñāṇaṃ
paṭivijjhitvā ṭhito te satte jīvitadāne anukampāmi etena
saccena. Sakaṃ niketanti sabbepi sattā attano vasanaṭṭhānaṃ
gacchantūti vadati.
     Athassa saccakiriyasamantarakālameva sabbe bandhanā muccitvā
tuṭṭharavaṃ ravantā sakaṭṭhānameva agamiṃsu. Tasmiṃ pana khaṇe tesaṃ
tesaṃ gehesu viḷāraṃ ādiṃ katvā sakalajambūdīpe bandhanagato sattonāma
na hoti. Paccekabuddho hatthaṃ ukkhipitvā sīsaṃ parāmasi.
Tāvadeva gīhiliṅgaṃ antaradhāyi pabbajitaliṅgaṃ pāturahosi. So
saṭṭhivassikattheroviya ākappasampanno aṭṭhaparikkhāradharo hutvā

---------------------------------------------------------------------------------------------
page337.
Tvameva mama patiṭṭhā ahosīti morarājassa añjaliṃ paggayha padakkhiṇaṃ
katvā ākāse uppatitvā nandamūlapabbhāraṃ agamāsi. Morarājāpi
yaṭṭhiaggato uppatitvā gocaraṃ gahetvā attano sakaṭṭhānameva gato.
Idāni luddakassa sattavassāni pāsahatthassa caritvāpi morarājānaṃ
nissāya dukkhā muttabhāvaṃ pakāsento satthā osānagāthamāha
                   luddocari pāsahattho araññe
                   bādhetu morādhipatiṃ yasassiṃ
                   bandhitvā morādhipatiṃ yasassiṃ
                   dukkhā pamuñci yathāhaṃ pamuttoti.
     Tattha bādhetūti bādhetuṃ ayameva pāṭho bandhitvā ṭhitassa
dhammakathaṃ sutvā paṭiladdhasaṃvego hutvāti attho. Yathāhanti yathā
ahaṃ sayambhūñāṇena mutto evameva hesa muttoti.
    Satthā imaṃ dhammadesanaṃ āharitvā saccāni pakāsetvā jātakaṃ
samodhānesi (saccapariyosāne ukkaṇṭhitabhikkhu arahatte patiṭṭhahi)
tadā paccekabuddho parinibbāyi morarājā pana ahamevāti.
                   Mahāmorajātakaṃ aṭṭhamaṃ.
                      -----------

---------------------------------------------------------------------------------------------
page338.
                   9. Tacchakasukarajātakaṃ.
     Yadesamānā vicarimhāti idaṃ satthā jetavane viharanto dve
mahallakatthere ārabbha kathesi.
     Mahākosallo kira bimbisārassa dhītaraṃ dento dhītu nhānīyamūlatthāya
kāsikagāmaṃ adāsi. Pasenadirājā ajātasattunā pitari mārite taṃ
gāmaṃ acchindi. Tesu tassatthāya yujjhantesu paṭhamaṃ ajātasattussa
jayo ahosi. Kosalarājā parājayaṃ patto amacce pucchi kena
nukho upāyena ajātasattuṃ gaṇheyyāmāti. Mahārāja bhikkhūnāma
mantakusalā honti cārapurise pesetvā bhikkhūnaṃ kathaṃ pariggaṇhituṃ
vaṭṭatīti. Rājā sādhūti paṭisuṇitvā etha tumhe vihāraṃ
gantvā paṭicchannā hutvā bhadantānaṃ kathaṃ pariggaṇhathāti
purise payojesi. Jetavanepi bahū rājapurisā pabbajitā honti.
Tesu dve mahallakattherā vihārapaccante paṇṇasālāya vasanti
eko dhanuggahatissattheronāma eko mantadattattheronāma. Te
sabbarattiṃ supitvā paccūsakāle pabujjhiṃsu. Tesu dhanuggahatissatthero
aggiṃ jāletvā āha bhante mantadattattherāti. Kiṃ bhanteti.
Niddāyatha tumheti. Na niddāyāma kiṃ kātabbanti. Bhante bālako
vatāyaṃ pasenadikosalarājā pātīmattabhojanameva paribhuñjituṃ jānātīti.
Atha kiṃ bhanteti. Attano kucchimhi pāṇakamattena ajātasattunā
parājito rājāti. Kiṃ pana bhante kātuṃ vaṭṭatīti. Bhante

---------------------------------------------------------------------------------------------
page339.
Mantadattatthera yuddhaṃnāma sakaṭabyuhacakkabyuhapadumabyuhādivasena tividhaṃ
tesu bhāgineyyaṃ ajātasattuṃ gaṇhantena sakaṭabyuhaṃ katvā gaṇhituṃ
vaṭṭatīti asukaṃnāma asukaṃnāma pabbatkhaṇḍaṃ dvīsu passesu purise
ṭhapetvā purato balaṃ dassetvā anto paviṭṭhabhāvaṃ ñatvā
naditvā vaggitvā kumine paviṭṭhamacchaṃviya antomuṭṭhiyaṃ katvā
gahetuṃ sakkāti. Payojitapurisā taṃ kathaṃ sutvā gantvā rañño
ārocesuṃ. Rājā mahatiyā senāya gantvā tathā katvā
ajātasattuṃ gahetvā saṅkhalikabandhanena bandhitvā katipāhaṃ nimmadaṃ
katvā puna evarūpaṃ mā karīti assāsetvā mocetvā dhītaraṃ
vajirakumāriṃnāma tassa datvā mahantena parivārena visajjesi.
Kosalaraññā dhanuggahatissattherassa saṃvidhānena ajātasattu gahitoti bhikkhūnaṃ
antare kathā samuṭṭhahi. Dhammasabhāyaṃ tameva kathaṃ samuṭṭhāpesuṃ. Satthā
āgantvā kāyanuttha bhikkhave etarahi kathāya sannisinnāti pucchitvā
imāyanāmāti vutte na bhikkhave idāneva pubbepi dhanuggahatissatthero
yuddhasaṃvidhāne chekoti vatvā atītaṃ āhari
     atīte bārāṇasīnagarassa dvāragāmavāsī eko vaḍḍhakī attano
dāruatthāya araññaṃ pavisitvā āvāṭe patitaṃ ekaṃ sukarapotakaṃ
disvā ānetvā tacchakasukarotissa nāmaṃ katvā posesi. So
tassa upakārako ahosi. Tuṇḍena rukkhaṃ parivattitvā deti nāsikāya
veṭhetvā kāḷasuttaṃ kaḍḍhati mukhena ḍaṃsitvā vāsinikhādanamuggaraṃ
āharati. So vuḍḍhipatto mahābalo mahāsarīro ahosi.

---------------------------------------------------------------------------------------------
page340.
Atha vaḍḍhakīpi tasmiṃ puttapemaṃ paccupaṭṭhapetvā imaṃ idheva vasantaṃ
kocideva hiṃseyyāti araññe visajjesi. So cintesi ahaṃ
imasmiṃ araññe ekakova vasituṃ na sakkhissāmi ñātake pariyesitvā
tehi parivuto vasissāmīti. So vanaghaṭāya sukare pariyesanto
bahū sukare disvā tusitvā tisso gāthā abhāsi
              yadesamānā vicarimhā   pabbatāni vanāni ca
              anvesaṃ vipule ñātī    teme adhigatā mayā.
              Bahuṃ cidaṃ mūlaphalaṃ        bhakkho cāyaṃ anappako
              rammāpi girinadiyo      phāsuvāso bhavissati.
              Idhevāhaṃ vasissāmi     saha sabbehi ñātībhi
              appossukko nirāsaṅki  asoko akutobhayoti.
     Tattha yadesamānāti yaṃ ñātigaṇaṃ pariyesantā mayaṃ vicarimhā.
Anvesanti ciraṃ vata anvesantopi cariṃ. Temeti te ime.
Bhakkhoti sveva vanamūlaphalāphalasaṅkhāto bhakkho. Appossukkoti
appossukko hutvā.
     Sukarā tassa vacanaṃ sutvā catutthaṃ gāthamāhaṃsu
              aññamhi leṇaṃ pariyesa   sattu no idha vijjati
              so taccha sukare hanati   idhāgantvā varaṃvaranti.
     Tattha tacchāti taṃ nāmena ālapati. Varaṃvaranti sukare hanati
hananto thūlasarīraṃ varaṃ varaññeva hanati.
     Ito paraṃ uttānasambandhagāthā pālinayeneva veditabbā

---------------------------------------------------------------------------------------------
page341.
          Konamhākaṃ idha sattu         ko ñātī susamāgate
          duppadhaṃse padhaṃseti           taṃ me akkhāhi pucchito.
          Uddhaggarājī migarājā        balī dāḍhāvudho migo
          so taccha sukare hanti        idhāgantvā varaṃvaraṃ.
          Na no dāḍhāni vijjanti       balaṃ kāye samūhataṃ
          sabbesamaggā hutvāna        vasaṃ gāhāma ekakaṃ.
          Hadayaṅgamaṃ kaṇṇasukhaṃ           vācaṃ bhāsasi tacchaka
          yopi yuddhe palāpetha        taṃpi pacchā hanāmaseti.
     Tattha konamhākanti ahaṃ tumhe disvāva ime sukrā
appamaṃsalohitā bhayena tesaṃ bhavitabbanti cintayiṃ tasmā me ācikkhatha
ko nu amhākaṃ idha sattu. Uddhaggarājīti uddhaggāhi sarīrarājīhi
samannāgato byagghaṃ sandhāyevamāhaṃsu. Yopīti yo amhākaṃ
antare ekopi palāyissati taṃ mayaṃ pacchā hanissāmāti.
     Tacchakasukaro sabbe sukare ekacitte katvā pucchi kāya
velāya byaggho āgamissatīti. Ajja pātova ekaṃ gahetvā gato
sve pātova āgamissatīti. So yuddhakusalo imasmiṃ ṭhāne ṭhito
na sakkā jetunti bhūmisīsaṃ jānāti tasmā ekaṃ padesaṃ sallakkhetvā
rattimeva sukare gocaraṃ gāhāpetvā balavapaccūsato paṭṭhāya
yuddhaṃnāma sakaṭabyuhādivasena tividhaṃ hotīti vatvā padumabyuhaṃ saṃvidahitvā
majjhaṭṭhāne khīrapīte sukarapotake ṭhapesi te parivāretvā tesaṃ
mātaro tā parivāretvā majjhimasukariyo tāsaṃ antarā

---------------------------------------------------------------------------------------------
page342.
Sukarapotake tesaṃ antarā makuladāḍhe taruṇasukare tesaṃ antarā
mahādāḍhe tesaṃ antarā jiṇṇasukare tattha tattha dasavaggaṃ
vīsativaggaṃ tiṃsavaggañca katvā balagumbaṃ ṭhapetvā attano atthāya
ekaṃ āvāṭaṃ byagghassa patanatthāya ekaṃ suppasaṇṭhānaṃ pabbhārakaṃ
katvā khaṇāpesi dvinnaṃ āvāṭānaṃ antare attano vasanatthāya
pīṭhakaṃ kāresi. So thāmasampanne yodhasukare gahetvā tasmiṃ tasmiṃ
ṭhāne sukare assāsento vicari. Tassevaṃ karontassa suriyo
uggacchati. Atha byaggharājā kūṭajaṭilassa assamapadā nikkhamitvā
pabbatatale aṭṭhāsi. Taṃ disvā sukarā āgato no bhadante
verīti vadiṃsu. Mā bhāyatha yaṃ esa karoti taṃ sabbaṃ paṭipakkhā
hutvā karothāti. Byaggho sarīraṃ vidhūnitvā salataṃ osakkantoviya
passāvamakāsi. Sukarāpi tatheva kariṃsu. So tesaṃ kiriyaṃ disvā
cintesi na imepubbasadisā ajja mayhaṃ paṭisattuno hutvā
vaggavaggā ṭhitā saṃvidahako tesaṃ senānāyakopi atthi ajja mayā
etesaṃ santikaṃ gantuṃ na vaṭṭatīti maraṇabhayabhīto nivattitvā kūṭajaṭilassa
santikaṃ gato. Atha naṃ so tucchahatthaṃ disvā navamaṃ gāthamāha
                   pāṇātipātā virato nusajja
                   abhayaṃ nu te sabbabhūtesu dinnaṃ
                   dāḍhā nu te migaviriya na santi
                   yo saṅghappatto kapaṇovajjhāyasīti.

---------------------------------------------------------------------------------------------
page343.
     Tattha saṅghappattoti yo tvaṃ sukarasaṅghappatto hutvā kiñci
gocaraṃ alabhitvā kapaṇoviya jhāyasīti.
     Athassa byaggho tisso gāthā abhāsi
          na me dāḍhā na vijjanti      balaṃ kāye samūhataṃ
                   ñātī ca disvāna samaṅgi ekato
                   tasmājjhāyāmi vanamhi ekako.
                   Imassudaṃ yanti disādisaṃ pure
                   bhayadditā leṇagavesino puthū
                   tedāni saṅgamma vasanti ekato
                   yattha ṭhitā duppasahājja te mayā.
          Parināyakasampannā           sahitā ekavādino
          te maṃ samaggā hiṃseyyuṃ       tasmā tesaṃ na paṭṭhayeti.
     Tattha samaṅgi ekatoti sahito hutvā ekato ṭhite. Imassudanti
ime sudaṃ mayā akkhīni ummiletvā olokitamattāva pubbepi disodisaṃ
gacchanti. Puthūti visuṃ visuṃ. Yattha ṭhitāti yasmiṃ bhūmibhāge ṭhitā.
Parināyakasampannāti senānāyakasampannā. Tasmā nesaṃ na paṭṭhayeti
tena kāraṇena etesaṃ na paṭṭhemi.
     Taṃ sutvā kūṭajaṭilo tassa ussāhaṃ janento gāthamāha
                   ekova indo asure jināti
                   ekova seno hanti dije pasayha

---------------------------------------------------------------------------------------------
page344.
                   Ekova byaggho migasaṅghapatto
                   varaṃvaraṃ hanti balañhi tādisanti.
     Tattha migasaṅghapattoti migagaṇapatto hutvā varaṃvaraṃ migaṃ
hanati. Balañhi tādisanti tādisaṃ tassa balaṃ.
     Atha naṃ byaggho gāthamāha
          naheva indo na seno       napi byaggho migādhipo
          samagge sahite ñātī         byaggho na kurute vaseti.
     Tattha byaggho nāti byagghasadise hutvā sarīravidhūnanādīni katvā
ṭhite vase na kurute attano vase vattāpetuṃ na sakkotīti attho.
     Puna jaṭilo ussāhento dve gāthā abhāsi
          kumbhilikā sakuṇikā           saṅghino gaṇacārino
          sammodamānā ekajjhaṃ        uppatanti uyyanti ca.
          Tesaṃ bandhiyamānānaṃ          ekettha apasakkati
          tañca seno nitāleti        veyyagghiyeva sā gatīti.
     Tattha kumbhilikāti evannāmakā khuddakasakuṇā. Uppatantīti
gocare carantā. Uyyanti cāti gocaraṃ gahetvā ākāsena gacchanti.
Ekettha apasakkatīti ekova etesu osakkitvā vā ekapassena
vā visuṃ gacchati. Nitāletīti paharitvā gaṇhati. Veyyagghiyeva
sā gatīti byagghānameva sā gati veyyagghi byagghānaṃ samaggavāsaṃ
gacchantānampi esā evarūpā gati byagghānaṃ gatiyevanāma hoti na
hi sakkā sabbehi ekatova gantuṃ tasmā yo evaṃ tattha eko

---------------------------------------------------------------------------------------------
page345.
Gacchati taṃ gaṇhāti.
     Evañca pana vatvā byaggharāja tvaṃ attano balaṃ na jānāsi
mā bhāyi kevalaṃ naditvā pakkhandi ekatova gacchantānāma natthīti
ussāhesi. So tathā akāsi.
     Tamatthaṃ pakāsento satthā āha
          ussāhito jaṭilena          luddhenāmisacakkhunā
          dāḍhi dāḍhīsu pakkhandi         maññamāno yathā pureti.
     Tattha dāḍhīti sayaṃ dāḍhāvudho itaresu dāḍhāvudhesu pakkhandi.
Yathā pureti yaṃ pubbe maññati tatheva maññamāno.
     So kira gantvā pabbatatale aṭṭhāsi. Sukarā punāgato
sāmi coroti tacchakassa ārocesuṃ. So mā bhāyathāti te
assāsetvā uṭṭhāya dvinnaṃ āvāṭānaṃ antare pīṭhakāya
aṭṭhāsi. Byaggho vegaṃ janetvā tacchakasukaraṃ sandhāya pakkhandi.
Tacchakasukaro parivattitvā pacchāmukho purimāvāṭe pati. Byaggho
vegaṃ sandhāretuṃ asakkonto gantvā suppapabbhārāvāṭe patitvā
puñjakato aṭṭhāsi. Tacchakasukaro vegena uṭṭhāya āvāṭā
uttāretvā tassa antarasatthimhi dāḍhaṃ otāretvā yāva hadayā
phāletvā gacchati. Maṃsaṃ khāditvā mukhena ḍaṃsitvā bahiāvāṭe
pātetvā gaṇhatha maṃsanti āha. Paṭhamāgatā ekavārameva
tuṇḍotāraṇamattaṃ labhiṃsu. Pacchā āgatā alabhitvā

---------------------------------------------------------------------------------------------
page346.
Byagghamaṃsaṃnāma kīdisanti vadiṃsu. Tacchakasukaro āvāṭā uttaritvā sukare
oloketvā kiṃ nukho na tussathāti āha. Sāmi eko tāva
byaggho gahito añño paneko dūsakabyaggho gahito añño
paneko byagghanāyako atthīti. Konāmesoti. Byagghena ābhatābhataṃ
maṃsaṃ khādako kūṭajaṭiloti. Tenahi etha gaṇhissāma nanti
tehi saddhiṃ vegena pakkhandi. Jaṭilo byaggho cirāyatīti tassa
āgamanamaggaṃ olokento bahū sukare āgacchante disvā ime
byagghaṃ māretvā mama māraṇatthāya āgacchanti maññeti palāyitvā
ekaṃ udumbararukkhaṃ abhirūhi. Sukarā etaṃ rukkhaṃ ārūḷhoti
vadiṃsu. Kiṃ rukkhanti. Udumbararukkhanti. Tenahi mā cintayittha
idāni naṃ gaṇhissāmāti taruṇasukare pakkositvā rukkhamūlato paṃsuṃ
apabyūhāpesi sukarīhi mukhapūraṃ udakaṃ āharāpesi mahādāḍhasukarehi
samantā mūlāni chindāpesi ekaṃ ujukaṃ otiṇṇamūlameva aṭṭhāsi
tato sesasukare tumhe apethāti ossāretvā jaṇṇukehi
patiṭṭhahitvā dāḍhena mūle pahari. Pharasunā pahataṃviya chinditvā taṃ
rukkhaṃ parivattetvā kūṭajaṭilaṃ patitamattameva sampaṭicchitvā maṃsaṃ
bhakkhesuṃ. Taṃ acchariyaṃ disvā rukkhadevatā gāthamāha
          sādhu sambahulā ñātī         api rukkhā araññajā
          sukarehi samaggehi           byaggho ekāyane hatoti.
     Tattha ekāyane hatoti ekamaggasmiṃyeva hato.
     Ubhinnaṃpi ca nesaṃ hatabhāvaṃ pakāsento satthā imaṃ gāthamāha

---------------------------------------------------------------------------------------------
page347.
          Brāhmaṇañceva bayagghañca      ubho hantavāna sukarā
          ānandino pamoditā         mahānādamanādiṃsūti.
     Puna tacchakasukaro pucchi  aññepi vo amittā atthīti. Sukarā
natthi sāmīti vatvā taṃ abhisiñcitvā rājānaṃ karissāmāti udakaṃ
pariyesantā jaṭilassa pānīyasaṅkhaṃ disvā taṃ dakkhiṇāvaṭṭaṃ saṅkharatanaṃ
pūretvā udakaṃ āharitvā tacchakasukaraṃ udumbaramūleyeva abhisiñciṃsu.
Abhisekaudakaṃ abhisittaṃ sukariṃ tassa aggamahesiṃ kariṃsu. Tato paṭṭhāya
udumbarabhaddapīṭhe nisīdāpetvā dakkhiṇāvaṭṭasaṅkhena abhisekakaraṇaṃ pavattaṃ.
     Tampi atthaṃ pakāsento satthā osānagāthamāha
          tesudumbaramūlasmiṃ            sukarā susamāgatā
          tacchakaṃ abhisiñciṃsu            tvaṃ no rājāsi issaroti.
     Tattha tesudumbaramūlasminti te sukarā sukāronipātamattaṃ.
Udumbaramūlasminti udumbarassa mūle.
     Satthā imaṃ dhammadesanaṃ āharitvā na bhikkhave idāneva
pubbepi dhanuggahatisso yuddhasaṃvidhāne chekoti vatvā jātakaṃ samodhānesi
tadā kūṭajaṭilo devadatto ahosi tacchakasukaro dhanuggahatisso
rukkhadevatā pana ahamevāti.
                   Tacchakasukarajātakaṃ navamaṃ.
                     ------------

---------------------------------------------------------------------------------------------
page348.
                   10. Mahāvāṇijajātakaṃ.
     Vāṇijā samitiṃ katvāti idaṃ satthā jetavane viharanto sāvatthīvāsino
vāṇije ārabbha kathesi.
     Te kira vohāratthāya gacchantā satthu mahādānaṃ datvā
saraṇesu ca sīlesu ca patiṭṭhāya bhante sace arogā āgamissāma
puna tumhākaṃ pāde vandissāmāti vatvā pañcasatehi sakaṭehi
nikkhamitvā kantāraṃ patvā maggaṃ asallakkhetvā maggamūḷhā
nirudake nirāhāre araññe vicarantā ekaṃ nāgapariggahitaṃ nigrodharukkhaṃ
disvā sakaṭāni mocetvā rukkhamūle nisīdiṃsu. Te tassa
udakatiṇāniviya nīlāni siniddhāni pattāni udakapuṇṇāniviya ca
sākhāni disvā cintayiṃsu imasmiṃ rukkhe udakaṃ sañcaraṇaṃviya paññāyati
imassa purimasākhaṃ chindāma pānīyaṃ yo dassatīti. Atheko rukkhaṃ
abhirūhitvā sākhaṃ chindi. Tālakhandhappamāṇā udakadhārā pavatti.
Te tattha nhātvā pivitvā ca dakkhiṇasākhaṃ chindiṃsu. Tato
nānaggarasabhojanaṃ nikkhami. Taṃ bhuñjitvā pacchimasākhaṃ chindiṃsu.
Tato alaṅkataitthiyo nikkhamiṃsu. Tāhi saddhiṃ abhiramitvā uttarasākhaṃ
chindiṃsu. Tato satta ratanāni nikkhamiṃsu. Tāni gahetvā pañca
sakaṭastāni pūretvā sāvatthiṃ paccāgantvā dhanaṃ saṅgopetvā
gandhamālādihatthā jetavanaṃ gantvā satthāraṃ vanditvā pūjetvā
ekamantaṃ nisinnā dhammakathaṃ sutvā nimantetvā punadivase mahādānaṃ

---------------------------------------------------------------------------------------------
page349.
Datvā bhante imasmiṃ dāne amhākaṃ dhanadāyikāya rukkhadevatāya
pattiṃ demāti pattiṃ adaṃsu. Satthā niṭṭhitabhattakicco katararukkhadevatāya
pattiṃ dethāti pucchi. Vāṇijā nigrodharukkhe dhanassa laddhakāraṇaṃ
tathāgatassa ārocesuṃ. Satthā tumhe tāva mattaññutāya
taṇhāvasikā ahutvā dhanaṃ labhittha pubbe pana amattaññutāya
taṇhāvasikā dhanañca jīvitañca jahiṃsūti vatvā tehi yācito atītaṃ āhari
     atīte bārāṇasīnagaraṃ tadeva kantāraṃ sveva nigrodho. Vāṇijā
maggamūḷhā tameva nigrodhaṃ passiṃsu.
     Tamatthaṃ satthā abhisambuddho hutvā kathento gāthā āha
          vāṇijā samitiṃ katvā         nānāraṭṭhato āgatā
          dhanahārā pakkamiṃsu           ekaṃ katvāna gāmaṇiṃ.
          Te taṃ kantāramāgamma        appabhakkhaṃ anūdakaṃ
          mahānigrodhamaddakkhuṃ          sītacchāyaṃ manoramaṃ.
          Tepi tattha nisīditvā         tassa rukkhassa chādiyā
          vāṇijā samacintesuṃ          bālā mohena pārutā.
          Allāyate ayaṃ rukkho        api vārīva sandati
          iṅghassa purimaṃ sākhaṃ          mayaṃ chindāma vāṇijā.
          Sā ca chinnāva pagghari        vāri acchaṃ anāvilaṃ
          te tattha nhātvā pivitvā ca  yāva icchiṃsu vāṇijā.
          Dutiyaṃ samacintesuṃ            bālā mohena pārutā
          iṅghassa dakkhiṇaṃ sākhaṃ         mayaṃ chindāma vāṇijā.

---------------------------------------------------------------------------------------------
page350.
          Sā ca chinnāva pagghari        sālimaṃsodanaṃ bahuṃ
          appodakavaṇṇe kummāse      siṅgividalasupiyo
          te tattha bhutvā khāditvā     yāva icchiṃsu vāṇijā.
          Tatiyaṃ samacintesuṃ            bālā mohena pārutā
          iṅghassa pacchimaṃ sākhaṃ         mayaṃ chindāma vāṇijā.
          Sā ca chinnāva pagghari        nāriyo samalaṅkatā
          vicittavatthābharaṇā           āmuttamaṇikuṇḍalā.
          Apisu vāṇijā ekā         nāriyo pañcavīsati
          samantā parikariṃsu            tassa rukkhassa chādiyā
          te tāhi parivāretvā       yāva icchiṃsu vāṇijā.
          Catutthaṃ samacintesuṃ           bālā mohena pārutā
          iṅghassa uttaraṃ sākhaṃ         mayaṃ chindāma vāṇijā.
          Sā ca chinnāva pagghari        muttāveḷuriyā bahū
          ratanaṃ jātarūpañca            kuttiyo paṭiyāni ca
          kāsikāni ca vatthāni         uṭṭiyāneva kambalā
          te tattha bhāre bandhitvā     yāva icchiṃsu vāṇijā.
          Pañcamaṃ samacintesuṃ           bālā mohena pārutā
          iṅghassa mūlaṃ chindāma         api bhiyyo labhāmhase.
          Samuṭṭhahi satthavāho          yācamāno katañjali
          nigrodhe kiṃ aparajjhatha        vāṇijā bhaddamatthu te.

---------------------------------------------------------------------------------------------
page351.
          Vārihārī purimā sākhā       annapānañca dakkhiṇā
          nāridā pacchimā sākhā       sabbakāme ca uttarā
          nigrodhe kiṃ aparajjhatha        vāṇijā bhaddamatthu te.
          Yassa rukkhassa chāyā         nisīdeyya sayeyya vā
          na tassa sākhaṃ bhañjeyya       mittadubbho hi pāpako.
          Te ca tassa anāditvā       ekassa vacanaṃ bahū
          nissitā hi kuṭhārīhi          mūlato naṃ upakkamunti.
     Tattha samitiṃ katvāti bārāṇasiyaṃ samāgamaṃ katvā bahū ekato
hutvāti attho. Pakkamiṃsūti pañcahi sakaṭasatehi bārāṇaseyyakaṃ bhaṇḍaṃ
ādāya pakkamiṃsu. Gāmaṇinti ekaṃ paññavantataraṃ satthavāhaṃ
katvā. Chādiyāti chāyāya. Allāyateti udakabharitoviya
hutvā paññāyati. Chinnāva paggharīti eko rukkhārohaṇakusalo
abhirūhitvā taṃ chindi sā chinnamattā paggharīti dasseti.
Paratopi eseva nayo. Appodakavaṇṇe kummāseti
appodakapāyāsasadise kummāse. Siṅgīti siṅgaverādikaṃ uttaribhaṅgaṃ.
Vidalasupiyoti muggasūpādayo. Vāṇijā ekāti ekekassa vāṇijassa
yattakā vāṇijā tesu ekekassa ekekāva satthavāhassa pana
santike pañcavīsati ṭhitāti attho. Parikariṃsūti parivāresuṃ tāhi
pana saddhiṃyeva nāgarājānubhāvena tāni vitānasayanādīni pagghariṃsu.
Kuttiyoti hatthattharaṇādayo. Paṭiyāni cāti uṇṇāmayapaccattharaṇādīni.
Setakambalānītipi vadantiyeva. Uṭṭiyāneva kambalāti

---------------------------------------------------------------------------------------------
page352.
Uṭṭiyānannāma kambalā atthi. Te tattha bhāre bandhitvāti yāvattakaṃ
icchiṃsu tāvattakaṃ tattha gahetvā pañca sakaṭasatāni pūretvāti
attho. Vāṇijā bhaddamatthu teti ekekaṃ vāṇijaṃ ālapanto
bhaddaṃ te atthūti āha. Annapānañcāti anna pānañca adāsi.
Sabbakāme cāti sabbakāme ca adāsi. Mittadubbhoti mittānaṃ dubbho
mittānaṃ dubbhanapuriso hi pāpako lāmakonāma. Anāditvāti
anādayitvā tassa vacanaṃ agahetvā. Upakkamunti mohā upakkamuṃ
chindituṃ ārabhiṃsu.
     Atha ne chindanatthāya rukkhaṃ upagate disvā nāgarājā cintesi
ahaṃ etesaṃ pipāsitānaṃ pānīyaṃ dāpesiṃ tato dibbabhojanaṃ athassa
sayanāniceva paricārikānāriyo ca tato pañcasakaṭasatapūraṃ ratanaṃ
idāni panime rukkhaṃ mūlato chindissāmāti vadanti ativiya luddhā
ṭhapetvā satthavāhaṃ sese māretuṃ vaṭṭatīti. So ettakā
sannaddhayodhā nikkhamantu ettakā dhanuggahā ettakā camminoti
senaṃ vicāresi.
     Tamatthaṃ pakāsento satthā āha
          tato ca nāgā nikkhamiṃsu       sannaddhā pañcavīsati
          dhanuggahānaṃ tisatā           chasahassā ca camminoti.
     Tattha sannaddhāti suvaṇṇaratanādicammikavacchitā. Dhanuggahānaṃ
tisatāti meṇḍavisāṇadhanuggahānaṃ tīṇi satāni. Camminoti yodhā
cammikaphalakahatthā chasahassāti.

---------------------------------------------------------------------------------------------
page353.
          Ete hanatha bandhatha          mā vo muñcittha jīvitaṃ
          ṭhapetvā satthavāhañca        sabbe tasmiṃ karotha teti.
     Ayaṃ nāgarājena vuttagāthā.
     Tattha mā vo muñcittha jīvitanti kassaci ekassāpi jīvitaṃ
mā vo muñcittha.
     Nāgā tathā katvā uttarattharaṇādīni pañcasu sakaṭasatesu
āropetvā satthavāhaṃ gahetvā sayaṃ tāni sakaṭāni pājetvā
bārāṇasiṃ gantvā sabbaṃ dhanaṃ tassa gehe paṭisāmetvā taṃ āpucchitvā
attano nāgabhavanameva gatā.
     Tamatthaṃ viditvā satthā osānagāthamāha
          tasmā hi paṇḍito poso      sampassaṃ atthamattano
          lobhassa na vasaṃ gacche        haneyya disakaṃ manaṃ
          evamādīnavaṃ ñatvā          taṇhā dukkhassa sambhavaṃ
          vītataṇho anādāno         sato bhikkhu paribbajeti.
     Tattha tasmāti yasmā lobhavasikāva mahāvināsaṃ pattā
satthavāho uttamasampattiṃ tasmā. Haneyya disakaṃ mananti attano
uppajjamānaṃ nānāvidhānaṃ lobhasattānaṃ santakaṃ manaṃ lobhasampayuttaṃ
cittaṃ haneyyāti attho. Evamādīnavanti evaṃ lobhe ādīnavaṃ
jānitvā. Taṇhā dukkhassa sambhavanti jātiādidukkhassa sā ca
taṇhā sambhavo tato evaṃ taṃ dukkhaṃ nibbatti evaṃ taṇhāva

---------------------------------------------------------------------------------------------
page354.
Dukkhassa sambhavaṃ ñatvā vītataṇho anādāno maggenāgatāya satiyā
sato hutvā bhikkhu. Paribbajeti iriyetha vattethāti. Arahattena
desanāya kūṭaṃ gaṇhi.
     Imañca pana dhammadesanaṃ āharitvā evaṃ upāsakā pubbe
lobhavasikā vāṇijā mahāvināsaṃ pattā tasmā lobhavasikehi na
bhavitabbanti vatvā saccāni pakāsetvā jātakaṃ samodhānesi
(saccapariyosāne te vāṇijā sotāpattiphale patiṭṭhitā) tadā
nāgarājā sārīputto ahosi satthavāho pana ahamevāti.
                   Mahāvāṇijajātakaṃ dasamaṃ.
                     -------------
                   11. Sādhinarājajātakaṃ.
     Abbhūto vata lokasminti idaṃ satthā jetavane viharanto
uposathike upāsake ārabbha kathesi.
     Tadā hi satthā upāsakā porāṇakapaṇḍitā attano
uposathakammaṃ nissāya manussasarīreneva devalokaṃ gantvā ciraṃ vasiṃsūti
vatvā atītaṃ āhari
     atīte mithilānagare sādhinonāma rājā dhammena rajjaṃ kāresi
so catūsu nagaradvāresu nagaramajjhe nivesanadvāreti cha dānasālāyo
kāretvā sakalajambūdīpaṃ unnaṅgalaṃ katvā mahādānaṃ pavattesi.
Devasikaṃ cha satasahassāni valañjanakaṃ dhanaṃ gacchati. Pañca

---------------------------------------------------------------------------------------------
page355.
Sīlāni rakkhati uposathaṃ upavasati. Raṭṭhavāsinopi tassa ovāde
ṭhatvā dānādīni puññāni katvā matamatā devanagareyeva nibbattiṃsu
sudhammadevasabhaṃ pūretvā nisinnā devā rañño sīlādiguṇameva
vaṇṇayanti. Taṃ sutvā sesadevā rājānaṃ daṭṭhukāmāva ahesuṃ.
Sakko devarājā tesaṃ manaṃ viditvā āha sādhinarājānaṃ daṭṭhukāmāti.
Āma devāti. So mātaliṃ āṇāpesi gaccha vejayantarathaṃ yojetvā
sādhinarājānaṃ ānehīti. So sādhūti sampaṭicchitvā rathaṃ yojetvā
vedeharaṭṭhaṃ agamāsi. Tadā puṇṇamīdivaso hoti. Mātali
manussānaṃ sāyamāsaṃ bhuñjitvā dvāre sukhakathāya sannisinnakāle
candamaṇḍalena saddhiṃ rathaṃ pesesi. Manussā dve candā
uṭṭhitāti vadantā pana candamaṇḍalaṃ ohāya rathaṃ āgacchantaṃ
disvā nāyaṃ cando eso ratho devaputtopi paññāyati kassetaṃ
manomayasindhavayuttaṃ dibbarathaṃ āneti na aññassa amhākaṃ rañño
bhavissati rājā hi no dhammiko dhammarājāti somanassajātā hutvā
añjaliṃ paggayha ṭhitā paṭhamaṃ gāthamāhaṃsu
          abbhūto vata lokasmiṃ         uppajji lomahaṃsano
          dibbo ratho pāturahu         vedehassa yasassinoti.
     Tassattho abbhūto vata tesaṃ amhākaṃ rājā lokasmiṃ lomahaṃsano
uppajji yassa dibbo ratho pāturahosi vedehassa yasassinoti.
     Mātali rathaṃ ānetvā manussesu mālādīni pūjentesu tikkhattuṃ
nagaraṃ padakkhiṇaṃ katvā rañño nivesanadvāraṃ gantvā rathaṃ nivattetvā

---------------------------------------------------------------------------------------------
page356.
Pacchābhāgena sīhapañjaraummāre ṭhapetvā ārohaṇasajjaṃ katvā
aṭṭhāsi. Taṃ divasampi rājā dānasālaṃ oloketvā iminā niyāmeneva
dānaṃ dethāti āṇāpetvā uposathaṃ samādāya divasaṃ vītināmetvā
amaccagaṇaparivuto alaṅkatamahātale pācīnasīhapañjarābhimukho dhammayuttaṃ
kathaṃ kathento nisinno hoti. Atha naṃ mātali rathābhirūhaṇatthaṃ
nimantetvā ādāya agamāsi.
     Tamatthaṃ pakāsento satthā imā gāthā abhāsi
          devaputto mahiddhiko         mātali devasārathi
          nimantayittha rājānaṃ          vedehaṃ mithilaggahaṃ
          ehimaṃ rathamāruyha           rāja seṭṭha disampati
          devā dassanakāmā te       tāvatiṃsā saindakā
          dassamānā hi te devā      sudhammāyaṃ samacchare.
          Tato ca rājā sādhino       pamukho rathamāruhi
          sahassayuttaṃ abhiruyha          agā devāna santike
          sahassayuttaṃ hayavāhiṃ          dibbayānamadhiṭṭhito
          yāyamāno mahārājā        addasa devasabhaṃ idaṃ.
          Taṃ devā paṭinandiṃsu          disvā rājānamāgataṃ
          svāgatante mahārāja        atho te adurāgataṃ
          nisīdadāni rājisi            devarājassa santike.
          Sakkopi paṭinandittha          vedehaṃ mithilaggahaṃ
          nimantayittha kāmehi          āsanena ca vāsavo

---------------------------------------------------------------------------------------------
page357.
          Sādhu khosi anuppatto        āvāsaṃ vasavattinaṃ
          vasa devesu rājisi          sabbakāmasamiddhisu
          tāvatiṃsesu devesu          bhuñja kāme amānuseti.
     Tattha samacchareti acchanti. Agā devāna santiketi devānaṃ
santikaṃ agamāsi tasmiṃ hi rathaṃ abhirūhitvā ṭhite ratho ākāsaṃ
pakkhandi so mahājanassa olokentasseva antaradhāyi mātali rājānaṃ
devalokaṃ ānesi taṃ disvā devatā ca sakko ca haṭṭhatuṭṭhā paccuggamanaṃ
katvā paṭisanthāraṃ kariṃsu tamatthaṃ dassetuṃ taṃ devātiādi vuttaṃ.
Tattha paṭinandiṃsūti punappunaṃ nandiṃsu. Āsanena cāti rājānaṃ
āliṅgitvā idha nisīdāti attano paṇḍukambalasilāsanena ca kāmehi
ca nimantesi upaḍḍharajjaṃ datvā ekāsane nisīdāpesi.
     Tassa sakkena devaraññā dasayojanasahassaṃ devanagaraṃ aḍḍhatiyā
ca devaccharakoṭiyo vejayantapāsādañca majjhe bhinditvā dinnaṃ
sampattiṃ anubhavantassa manussagaṇanāya satta vassasatāni atikkantāni.
Tena attabhāvena devaloke vasati. Puññānaṃ khīṇakāle
anabhirati uppannā tasmā sakkena saddhiṃ sallapanto gāthamāha
                   ahaṃ pure saggagato ramāmi
                   naccehi gītehi ca vāditehi
                   sodānipajja na ramāmi sagge
                   āyunnu khīṇaṃ maraṇassa santike
                   udāhu muḷhosmi janindaseṭṭhāti.

---------------------------------------------------------------------------------------------
page358.
     Tattha āyunnu khīṇanti kiṃ nu mama sarīre jīvitindriyaṃ khīṇaṃ udāhu
upacchedakakammavasena maraṇasanti ke jātanti pucchi. Janindaseṭṭhāti
janindānaṃ devānaṃ seṭṭhāti.
     Atha naṃ sakko āha
                   na tāyu khīṇo maraṇañca dūre
                   na cāpi muḷho naravīra seṭṭha
                   tuyhañca puññāni parittakāni
                   yesaṃ vipākaṃ idha vedayittho
          vasa devānubhāvena          rāja seṭṭha disampati
          tāvatiṃsesu devesu          bhuñja kāme amānuseti.
     Tattha parittakānīti idaṃ tena attabhāvena devaloke
vipākadāyakāni puññāni sandhāya vuttaṃ itarāni pana tassa puññāni
paṭhaviyaṃ paṃsuviya appamāṇāni. Vasa devānubhāvenāti ahaṃ te attano
puññāni majjhe bhinditvā dassāmi mamānubhāvena vasāti.
     Taṃ samassāsento āha
          sādhu khosi anuppatto        āvāsaṃ vasavattinaṃ
          vasa devesu rājisi          sabbakāmasamiddhisu
          tāvatiṃsesu devesu          bhuñja kāme amānuseti.
     Atha naṃ paṭikkhipanto mahāsatto āha
          yathā yācittakaṃ yānaṃ         yathā yācittakaṃ dhanaṃ
          evaṃ sampadamevetaṃ          yaṃ parato dānapaccayā

---------------------------------------------------------------------------------------------
page359.
          Na cāhametaṃ icchāmi         yaṃ parato dānapaccayā
          sayaṃ katāni puññāni          taṃ me āveṇiyaṃ dhanaṃ
          sohaṃ gantvā manussesu       kāhāmi kusalaṃ bahuṃ
          dānena samacariyāya          saṃyamena damena ca
          yaṃ katvā sukhito hoti        na ca pacchānutappatīti.
     Tattha yaṃ parato dānapaccayāti yaṃ parena dinnattā labbhati taṃ
yācittakasadisameva hoti yācittakaṃ hi tuṭṭhakāle denti kuddhakāle
acchinditvā gaṇhantīti. Samacariyāyāti kāyādīhi pāpassa
akaraṇena. Saṃyamenāti sīlasaṃyamena. Damenāti indriyadamanena.
Yaṃ katvāti yaṃ karitvā sukhitoceva hoti na ca pacchānutappati
tathārūpameva kammaṃ karissāmīti.
     Athassa vacanaṃ sutvā sakko mātaliṃ āṇāpesi gaccha
sādhinarājānaṃ mithilaṃ netvā uyyāne otārehīti. So tathā
akāsi. Rājā tasmiṃyeva uyyāne caṅkamati. Atha naṃ uyyānapālo
disvā taṃ upasaṅkamitvā vanditvā pucchitvā taṃ sañjānitvā
gantvā nāradassa rañño ārocesi. So ca rañño āgamanabhāvaṃ
sutvā uyyānapāla tvaṃ purato gantvā uyyānaṃ sajjitvā tassa
ca mayhañca dve āsanāni paññāpehīti taṃ uyyānapālaṃ uyyojesi.
So tathā akāsi. Atha naṃ rājā pucchi kassa dve āsanāni
paññāpesīti. Ekaṃ tumhākaṃ ekaṃ amhākaṃ raññoti āha.
Atha rājā ko añño satto mama santike āsane nisīdissatīti

---------------------------------------------------------------------------------------------
page360.
Vatvā ekasmiṃ nisīditvā ekasmiṃ pāde ṭhapesi. Nāradarājā
āgantvā tassa pāde vanditvā ekamantaṃ nisīdi. So kirassa
sattamova nattā. Tadā kirassa satāyukakālova ahosi. Mahāsatto
pana attano puññabalena ettakaṃ kālaṃ vītināmesi. So nāradassa
rañño hatthe gahetvā uyyāne vicaranto tisso gāthā abhāsi
          imāni tāni khettāni        imaṃ nikkhaṃ sukuṇḍalaṃ
          imā tā haritānupā         imā najjā savantiyo
          imā tā pokkharaṇiyo rammā   cākavākūpakujjitā
          maṇḍālakehi sañchannā        padumuppalakehi ca
          yassimāni mamāyiṃsu           kataraṃ nu te disaṃ gatā.
                   Tāni khettāni so bhūmibhāgo
                   te me ārāmavanūpacārā
                   tameva mayhaṃ janataṃ apassato
                   suññañca me nārada khāyate disāti.
     Tattha khettānīti bhūmibhāge sandhāyāha. Imaṃ nikkhanti imaṃ tādisameva
udakaniddhamanaṃ. Sukuṇḍalanti sobhaṇena musalapavesanakuṇḍalena samannāgataṃ.
Haritānupāti udakaniddhamanassa ubhosu passesu haritatiṇasañchannā
anupā bhūmiyo. Yassimāni mamāyiṃsūti tāta nārada ye mama
upaṭṭhākā ca orodhā ca imasmiṃ uyyāne mahantena yasena
mayā saddhiṃ vicarantā imāni ṭhānāni mamāyiṃsu piyāyiṃsu.
Kataraṃ nu te disaṃ gatāti kattha ṭhāne te pesitā.

---------------------------------------------------------------------------------------------
page361.
Tāni khettānīti imasmiṃ uyyāne tāneva etāni uparopakā-
virūhaṇaṭṭhānāni. Te me ārāmavanūpacārāti ime teyeva
ārāmavanūpacārā vihārabhūmiyoti attho.
     Atha naṃ nārado āha
                    deva tumhākaṃ devalokaṃ
                    gatānaṃ idāni satta vassasatāni
                    ahaṃ vo sattamo nattā
                    tumhākaṃ upaṭṭhākā sabbe
                    maraṇamukhaṃ pattā idaṃ vo
                    attano santakaṃ rajjaṃ anubhavathāti.
Rājā tāta nārada nāhaṃ idhāgacchanto rajjatthāya āgato puñña-
karaṇatthāyamhi āgato ahaṃ puññameva karissāmīti vatvā gāthā āha
           diṭṭhā mayā vimānā       obhāsentā catuddisā
           sammukhā devarājassa       tidasānañca sammu khā.
           Vutthaṃ me bhavanaṃ dibyaṃ       bhuttā kāmā amānusā
           tāvatiṃsesu devesu        sabbakāmasamiddhisu.
           Sohaṃ etādisaṃ hitvā      puññāyamhi idhāgato
           puññañceva carissāmi       nāhaṃ rajjena atthiko.
           Adaṇḍāvacaraṃ maggaṃ         sammāsambuddhadesitaṃ
           taṃ maggaṃ paṭipajjissaṃ        yena gacchanti subbatāti.

---------------------------------------------------------------------------------------------
page362.
     Tattha vutthaṃ me bhavanaṃ dibyanti vejayantaṃ sandhāyāha.
Sohaṃ etādisanti tāta nārada sohaṃ buddhañāṇena aparichindiyaṃ
evarūpaṃ kāmaguṇasampattiṃ pahāya puññakaraṇatthāya idhāgato.
Adaṇḍāvacaranti adaṇḍehi nikkhittadaṇḍasatthehi avacaritabbaṃ
sammādiṭṭhipurekkhāraṃ aṭṭhaṅgikaṃ maggaṃ. Subbatāti yena maggena
subbatā sabbaññū buddhā gacchanti ahampi agatapubbaṃ disaṃ gantuṃ
bodhitale nisīditvā tameva maggaṃ paṭipajjissāmīti.
     Evaṃ bodhisatto imā gāthā sabbaññutañāṇe khipitvā
kathesi. Atha naṃ nārado punapi āha rajjaṃ yeva anusāsāti.
Tāta na me rajjenattho satta vassasatāni niṭṭhitadānaṃ sattāheneva
dātukāmomhīti. Nārado sādhūti tassa vacanaṃ sampaṭicchitvā
mahādānaṃ paṭiyādesi. Rājā sattāhaṃ mahādānaṃ datvā sattame
divase kālaṃ katvā tāvatiṃsabhavaneyeva nibbatti.
     Satthā imaṃ dhammadesanaṃ āharitvā evaṃ upāsakā vasitabbayuttakaṃ
uposathakammannāmāti dassetvā saccāni pakāsetvā jātakaṃ
samodhānesi (saccapariyosāne tesu uposathikesu keci sotāpattiphale
keci sakadāgāmiphale keci anāgāmiphale keci arahattaphale patiṭṭhahiṃsu)
tadā nāradarājā sārīputto mātali ānando ahosi sakko
anuruddho sesaparisā buddhaparisā sādhinarājā pana ahamevāti.
                 Sādhinarājajātakaṃ ekādasamaṃ.
                    ---------------

---------------------------------------------------------------------------------------------
page363.
                  12. Dasabrāhmaṇajātakaṃ.
     Rājā avoca vidhūranti idaṃ satthā jetavane viharanto asadisadānaṃ
ārabbha kathesi. Taṃ aṭṭhanipāte vidhūrajātake vitthāritameva.
     Rājā kira taṃ dānaṃ dadanto satthāraṃ jeṭṭhakaṃ katvā pañca
bhikkhusatāni vicinitvā gaṇhitvā mahākhīṇāsavānaññeva adāsi.
Athassa bhikkhū guṇakathaṃ kathentā āvuso rājā asadisadānaṃ dento
vicinitvā maggaphalaṭṭhāne adāsīti dhammasabhāyaṃ kathaṃ samuṭṭhāpesuṃ.
Satthā āgantvā kāyanuttha bhikkhave etarahi kathāya sannisinnāti
pucchitvā imāyanāmāti vutte anacchariyaṃ bhikkhave yaṃ kosalarājā
mādisassa buddhassa upaṭṭhāko hutvā viceyya dānaṃ deti porāṇakapaṇḍitā
anuppanne buddhe viceyya dānaṃ adaṃsūti vatvā tehi yācito
atītaṃ āhari
     atīte bhikkhave kururaṭṭhe indapattanagare yudhiṭṭhilagotto
korabyo rājā rajjaṃ kāresi. Tassa vidhūronāma amacco atthañca
dhammañca anusāsi. Rājā sakalajambūdīpaṃ khobhento mahādānaṃ
deti. Manussesu taṃ gahetvā bhuñjantesu ekopi pañcasīlamattaṃ
rakkhantonāma natthi sabbe dussīlāva. Dānaṃ rājānaṃ na
toseti. Rājā viceyya dānaṃ mahapphalanti sīlavantānaṃ dātukāmo
hutvā cintesi vidhūrapaṇḍitena saddhiṃ mantayissāmīti. So taṃ
upaṭṭhānaṃ āgataṃ āsane nisīdāpetvā pañhaṃ pucchi.

---------------------------------------------------------------------------------------------
page364.
     Tamatthaṃ pakāsento satthā upaḍḍhagāthamāha
           rājā avoca vidhūraṃ        dhammakāmo yudhiṭṭhiloti.
           Purato rañño ca vidhūrassa ca  vacanapaṭivacanaṃ ahosi.
           Brāhmaṇe vidhūra pariyesa    sīlavante bahussute
           virate methunā dhammā      ye me bhuñjeyyu bhojanaṃ
           dakkhiṇaṃ samma dassāmi       yattha dinnaṃ mahapphalaṃ.
           Dullabhā brāhmaṇā deva    sīlavanto bahussutā
           viratā methunā dhammā      ye te bhuñjeyyu bhojanaṃ.
           Dasa khalu mahārāja         yā tā brāhmaṇajātiyo
           tesaṃ vibhaṅgavicayaṃ          vitthārena suṇohi me.
           Pasibbake gahetvāna       puṇṇe mūlassa saṃvute
           osadhikāye ganthenti      nhāpayanti japanti ca.
           Tikicchakasamā rāja         tepi vuccanti brāhmaṇā
           akkhātā te mahārāja     tādise nipatāmase.
           Apetā te ca brāhmaññā  (iti rājā ca korabyo)
           na te vuccanti brāhmaṇā
           aññe vidhūra pariyesa       sīlavante bahussute
           virate methunā dhammā      ye me bhuñjeyyu bhojanaṃ
           dakkhiṇaṃ samma dassāmi       yattha dinnaṃ mahapphalaṃ.
           Kiṅkiṇiyo gahetvāna       ghosenti puratopi te
           pesanānipi gacchanti        rathacariyāsu sikkhare

---------------------------------------------------------------------------------------------
page365.
           Paricārikasamā rāja        tepi vuccanti brāhmaṇā
           akkhātā te mahārāja     tādise nipatāmase.
           Apetā te ca brāhmaññā  (iti rājā ca korabyo)
           na te vuccanti brāhmaṇā
           aññe vidhūra pariyesa       sīlavante bahussute
           virate methunā dhammā      ye me bhuñjeyyu bhojanaṃ
           dakkhiṇaṃ samma dassāmi       yattha dinnaṃ mahapphalaṃ.
           Kamaṇḍaluṃ gahetvāna        paṅkadaṇḍañca brāhmaṇā
           paccupessanti rājāno     gāmesu nigamesu ca
           nādinne vuṭṭhahessāma     gāmamhi nigamamhi vā
           niggāhakasamā rāja        tepi vuccanti brāhmaṇā
           akkhātā te mahārāja     tādise nipatāmase.
           Apetā te ca brāhmaññā  (iti rājā ca korabyo)
           na te vuccanti brāhmaṇā
           aññe vidhūra pariyesa       sīlavante bahussute
           virate methunā dhammā      ye me bhuñjeyyu bhojanaṃ
           dakkhiṇaṃ samma dassāmi       yattha dinnaṃ mahapphalaṃ.
           Paruḷhakacchanakhalomā        paṅkadantā rajassirā
           okiṇṇā rajajallehi       yācakā vicaranti te
           khāṇughātasamā rāja        tepi vuccanti brāhmaṇā
           akkhātā te mahārāja     tādise nipatāmase.

---------------------------------------------------------------------------------------------
page366.
           Apetā te ca brāhmaññā  (iti rājā ca korabyo)
           na te vuccanti brāhmaṇā
           aññe vidhūra pariyesa       sīlavante bahussute
           virate methunā dhammā      ye me bhuñjeyyu bhojanaṃ
           dakkhiṇaṃ samma dassāmi       yattha dinnaṃ mahapphalaṃ.
           Harītakaṃ āmalakaṃ           ambaṃ jambuṃ vibhedakaṃ
           labujaṃ dantapoṇāni         veḷuvā badarāni ca
           rājāyatanaṃ ucchupūṭaṃ        dhūmanettaṃ madhuañjanaṃ
           uccāvacāni paṇīyāni       vipaṇenti janādhipa
           vāṇijakasamā rāja         tepi vuccanti brāhmaṇā
           akkhātā te mahārāja     tādise nipatāmase.
           Apetā te ca brāhmaññā  (iti rājā ca korabyo)
           na te vuccanti brāhmaṇā
           aññe vidhūra pariyesa       sīlavante bahussute
           virate methunā dhammā      ye me bhuñjeyyu bhojanaṃ
           dakkhiṇaṃ samma dassāmi       yattha dinnaṃ mahapphalaṃ.
           Kasivāṇijjaṃ kārenti       posayanti ajeḷake
           kumāriyo pavecchanti       vivāhantāvāhanti ca
           samā ambaṭṭhavesehi       tepi vuccanti brāhmaṇā
           akkhātā te mahārāja     tādise nipatāmase.
           Apetā te ca brāhmaññā  (iti rājā ca korabyo)

---------------------------------------------------------------------------------------------
page367.
           Na te vuccanti brāhmaṇā
           aññe vidhūra pariyesa       sīlavante bahussute
           virate methunā dhammā      ye me bhuñjeyyu bhojanaṃ
           dakkhiṇaṃ samma dassāmi       yattha dinnaṃ mahapphalaṃ.
           Nikkhittabhikkhaṃ bhuñjanti       gāmesu te purohitā
           bahū ne paripucchanti        aṇḍacchedāni lañcakā
           pasūpi tattha haññanti        mahisā sukarā ajā
           goghātakasamā rāja        tepi vuccanti brāhmaṇā
           akkhātā te mahārāja     tādise nipatāmase.
           Apetā te ca brāhmaññā  (iti rājā ca korabyo)
           na te vuccanti brāhmaṇā
           aññe vidhūra pariyesa       sīlavante bahussute
           virate methunā dhammā      ye me bhuñjeyyu bhojanaṃ
           dakkhiṇaṃ samma dassāmi       yattha dinnaṃ mahapphalaṃ.
           Asicammaṃ gahetvāna        khaggaṃ paggayha brāhmaṇā
           vessapathesu tiṭṭhanti       satthaṃ ambāhayantipi
           samā gopanisādehi        tepi vuccanti brāhmaṇā
           akkhātā te mahārāja     tādise nipatāmase.
           Apetā te ca brāhmaññā  (iti rājā ca korabyo)
           na te vuccanti brāhmaṇā
           aññe vidhūra pariyesa       sīlavante bahussute

---------------------------------------------------------------------------------------------
page368.
           Virate methunā dhammā      ye me bhuñjeyyu bhojanaṃ
           dakkhiṇaṃ samma dassāmi       yattha dinnaṃ mahapphalaṃ.
           Araññe kuṭikaṃ katvā       kūṭāni kārayanti te
           sasaṃ viḷāraṃ bādhenti       āgodhā macchakacchapaṃ
           te luddakasamā rāja       tepi vuccanti brāhmaṇā
           akkhātā te mahārāja     tādise nipatāmase.
           Apetā te ca brāhmaññā  (iti rājā ca korabyo)
           na te vuccanti brāhmaṇā
           aññe vidhūra pariyesa       sīlavante bahussute
           virate methunā dhammā      ye me bhuñjeyyu bhojanaṃ
           dakkhiṇaṃ samma dassāmi       yattha dinnaṃ mahapphalaṃ.
           Aññe dhanassa kāmāhi      heṭṭhā mañce pasakkhitā
           rājāno upari nhāpenti   somayāge upaṭṭhite
           malamajjasamā rāja         tepi vuccanti brāhmaṇā
           akkhātā te mahārāja     tādise nipatāmase.
           Apetā te ca brāhmaññā  (iti rājā ca korabyo)
           na te vuccanti brāhmaṇā
           aññe vidhūra pariyesa       sīlavante bahussute
           virate methunā dhammā      ye me bhuñjeyyu bhojanaṃ
           dakkhiṇaṃ samma dassāmi       yattha dinnaṃ mahapphalanti.

---------------------------------------------------------------------------------------------
page369.
     Tattha sīlavanteti maggenāgatasīle. Bahussuteti paṭivedhabahussute.
Dakkhiṇanti dānaṃ. Yeti ye dhammikasamaṇabrāhmaṇā taṃ dānaṃ
bhuñjeyyuṃ te dullabhā. Brāhmaṇajātiyoti brāhmaṇakulāni.
Tesaṃ vibhaṅgavicayanti tesaṃ brāhmaṇānaṃ vibhāgaṃ mama paññāya vicitabhāvaṃ
vitthārena suṇāhi. Saṃvuteti bandhamukhe. Osadhikāye ganthentīti
idaṃ imassa rogassa bhesajjaṃ idaṃ imassāti evaṃ siloke bandhitvā
manussānaṃ denti. Nhāpayantīti nhāpanaṃnāma karonti. Japanti
cāti bhūtavijjaṃ parivattenti. Tikicchakasamāti vejjasadisā. Tepi
vuccantīti tepi brāhmaṇā vā mayaṃ abrāhmaṇā vāti ajānitvāva
vejjakammena jīvitaṃ kappentā vohārena brāhmaṇāti vuccanti.
Akkhātā teti ime te mayā vejjabrāhmaṇānāma akkhātā.
Nipatāmaseti vedehi tādise brāhmaṇe nimantanatthāya upasaṅkamāma
atthi te etehi atthoti pucchi. Brāhmaññāti brāhmaṇadhammo.
Na te vuccantīti te vāhitapāpatāya brāhmaṇānāma na vuccanti.
Kiṅkiṇiyoti mahārāja aparepi brāhmaṇā attano brāhmaṇadhammaṃ
chaḍḍetvā jīvikatthāya rājarājamahāmattānaṃ purato kaṃsatāle gahetvā
vādentā gāyantā gacchanti. Pesanānipīti dāsakammakarāviya
pesanānipi gacchanti. Rathacariyāsūti rathasippaṃ sikkhanti. Paricārikasamāti
dāsakammakarasadisā. Paṅkadaṇḍanti dantakaṭṭhaṃ. Paccupessanti
rājānoti aparepi brāhmaṇā rājarājamahāmatte paṭicca āgamma

---------------------------------------------------------------------------------------------
page370.
Sandhāya upasevanti. Gāmesu nigamesu cāti tesaṃ nivesanadvāre
nisīdanti. Niggāhakasamāti niggāhakārakehi balisādhakarājapurisehi
samā yathā te purisā agahetvā na gamissāmāti niggahaṃ katvā
gaṇhantiyeva tathā gāme vā vane vā aladdhe mayaṃ marantāpi na
uṭṭhahissāmāti upavasanti. Tepīti tepi balisādhakasadisā pāpadhammā.
Rajajallehīti rajehi ca paṃsūhi ca okiṇṇā. Yācakāti dhanayācakā
khāṇughātasamāti malinasarīratāya jhāmakhette khāṇughātakehi bhūmiṃ khaṇitvā
jhāmakhāṇukauddharaṇamanussehi samā agahetvā na gamissāmāti
niccalabhāvena ṭhitattā nikkhaṇitvā ṭhapitakhāṇukāviyāti attho. Tepīti
tepi tathā laddhaṃ dhanaṃ vaḍḍhiyā payojetvā puna tathā vicarantā
dussīlā brāhmaṇā. Ucchupūṭanti ucchuñceva phāṇitapūṭañca.
Madhuañjananti madhuñceva añjanañca. Uccāvacānīti appagghamahagghāni.
Paṇiyānīti bhaṇḍāni. Vipaṇentīti kīṇanti vikīṇanti. Tepīti tepi
imāni ettakāni vikīṇitvā jīvitakappakā vāṇijakabrāhmaṇā.
Posayantīti kayavikayena jīvitakappanatthaṃ posentīti. Pavecchantīti
attano dhītaro hiraññasuvaṇṇaṃ gahetvā paresaṃ denti te
evaṃ paresaṃ dadamānā vivāhanti attano puttānaṃ atthāya
gaṇhamānā āvāhanti nāma. Ambaṭṭhavesehīti kuṭumbikehi ceva
gahapatīhi ca samā tepi vohāravasena brāhmaṇāti vuccanti.
Nikkhittabhikkhanti gāmapurohitā hutvā attano atthāya nimantabhikkhaṃ.
Bahū neti bahū janā te gāmapurohite nakkhattamuhuttamaṅgalāni

---------------------------------------------------------------------------------------------
page371.
Pucchanti. Aṇḍacchedāni lañcakāti bhatiṃ gahetvā balibaddhādīnaṃ
aṇḍacchedakā ceva tisūlādiaṅgakaraṇena lañcakā ca lakkhaṇakārakāti
attho. Tatthāti tesaṃ gāmapurohitānaṃ gehesu maṃsavikīṇanatthaṃ ete
pasuādayopi haññanti. Tepīti tepi goghātakasamā brāhmaṇāti
vuccanti. Asicammanti asiñceva cammakaṇḍavāraṇañca. Vessapathesūti
vāṇijānaṃ gamanamaggesu. Ambāhayantīti satthavāhānaṃ hatthato
satampi sahassampi gahetvā satthaṃ corā aṭaviṃ āvahanti.
Gopanisādehīti gopālakehi ceva nesādehi ca gāmaghātakacorehi
samāti vuccanti. Tepīti tepi evarūpā brāhmaṇāti vuccanti.
Kūṭāni kārayanti teti kūṭapāsādīni ropenti. Sasaṃ viḷāranti sasañca
biḷāre ca etena thalacare mige dasseti. Āgodhā macchakacchapanti
thalajesu tāva āgodhatova mahante ca khuddake ca pāṇino bādhenti
mārenti jalajesu macchakacchape. Tepīti tepi luddakasamā brāhmaṇāti
vuccanti. Aññe dhanassa kāmāhīti apare brāhmaṇā dhanaṃ
paṭṭhentā. Heṭṭhā mañce pasakkhitāti kalipavāhanakammaṃ kāressāmāti
ratanamayaṃ mañcaṃ kāretvā tassa heṭṭhā nipannā acchanti atha
nesaṃ somayāge upaṭṭhite rājāno upari nhāyanti te kira
somayāge niṭṭhite āgantvā tasmiṃ mañce nisīdanti atha ne
aññe brāhmaṇā kaliṃ pavāhessāmāti nhāpenti ratanamañco
ca rañño rājālaṅkāro ca sabbo heṭṭhā nipannasseva hoti.
Tepīti tepi malamajjanehi nhāpitehi sadisā brāhmaṇāti vuccanti.

---------------------------------------------------------------------------------------------
page372.
     Evampime vohāramatte brāhmaṇe dassetvā idāni
paramatthabrāhmaṇe dassento dve gāthā abhāsi
           atthi kho brāhmaṇā deva   sīlavanto bahussutā
           viratā methunā dhammā      ye te bhuñjeyyu bhojanaṃ.
           Ekacce bhattaṃ bhuñjanti     na ca majjaṃ pivanti te
           akkhātā te mahārāja     tādise nipatāmaseti.
     Tattha sīlavantoti ariyasīlena samannāgatā. Bahussutāti
paṭivedhabāhusaccena samannāgatā. Tādiseti evarūpe bāhitapāpe
paccekabuddhabrāhmaṇe nimantanatthāya upasaṅkamāmāti.
     Rājā tassa kathaṃ sutvā pucchi samma vidhūra evarūpā
aggadakkhiṇeyyā brāhmaṇā kahaṃ vasantīti. Uttarahimavante
nandamūlakapabbhāre mahārājāti. Tenahi paṇḍita tava balena mayhaṃ
te brāhmaṇe pariyesāti tuṭṭhamānaso gāthamāha
           ete kho brāhmaṇā vidhūra  sīlavanto bahussutā
           ete vidhūra pariyesa       khippañca ne nimantayāti.
     Mahāsatto sādhūti tassa vacanaṃ sampaṭicchitvā tenahi mahārāja
nagaraṃ alaṅkaritvā sabbe nagaravāsino dānaṃ datvā uposathaṃ
adhiṭṭhāya samādinnasīlā hontūti bheriñcārāpetvā tumhepi saddhiṃ
parisajanena uposathaṃ samādiyāthāti vatvā sayaṃ pātova bhuñjitvā
uposathaṃ samādāya sāyaṇhasamaye jātipupphapuṇṇasuvaṇṇasamuggaṃ
āharāpetvā raññā saddhiṃ pañcapatiṭṭhitaṃ patiṭṭhapetvā

---------------------------------------------------------------------------------------------
page373.
Paccekabuddhānaṃ guṇe anussaritvā vanditvā uttarahimavante
nandamūlakapabbhāravāsino pañcasatā paccekabuddhā sve amhākaṃ bhikkhaṃ
gaṇhantūti nimantetvā ākāse aṭṭha pupphamuṭṭhiyo visajjesi. Tadā
tattha pañcasatā paccekabuddhā vasanti. Pupphāni gantvā tesaṃ
paccekabuddhānaṃ santike upari patiṃsu. Te āvajjentā taṃ kāraṇaṃ
ñatvā mārisā vidhūrapaṇḍitena nimantitamhā na kho panesa
itarasatto buddhaṅkuro esa imasmiññeva kappe buddho bhavissati
karissāmassa saṅgahanti nimantanaṃ adhivāsayiṃsu. Mahāsatto pupphānaṃ
anāgatasaññāya adhivāsitabhāvaṃ ñatvā mahārāja paccekabuddhā
āgamissanti sakkārasammānaṃ karohīti āha. Rājā punadivase
mahāsakkāraṃ katvā mahātale mahārahāni āsanāni paññāpesi.
Paccekabuddhāpi anotattadahe katasarīrapaṭijagganā velaṃ sallakkhetvā
ākāsenāgantvā rājaṅgaṇe otariṃsu. Rājā ca bodhisatto ca
pasannamānasā tesaṃ hatthato patte gahetvā pāsādaṃ āropetvā
nisīdāpetvā dakkhiṇodakaṃ datvā paṇītena khādanīyena bhojanīyena
parivīsiṃsu tesaṃ bhattakiccapariyosāne punadivasatthāyāti evaṃ sattame
divase nimantetvā mahādānaṃ datvā sattame divase sabbaparikkhāre
adaṃsu. Te anumodanaṃ katvā ākāsena tattheva gatā. Parikkhārāpi
teheva saddhiṃyeva gatā.
     Satthā imaṃ dhammadesanaṃ āharitvā anacchariyaṃ bhikkhave kosalarañño
mama upaṭṭhākassa sato viceyyadānaṃ dātuṃ

---------------------------------------------------------------------------------------------
page374.
Porāṇakapaṇḍitā anuppannepi buddhe dānaṃ adaṃsuyevāti vatvā jātakaṃ
samodhānesi tadā rājā ānando ahosi paccekabuddhā parinibbutā
vidhūrapaṇḍito pana ahamevāti.
                 Dasabrāhmaṇajātakaṃ dvādasamaṃ.
                     -------------
                  13. Bhikkhāparamparajātakaṃ.
     Sukhumālarūpaṃ disvānāti idaṃ satthā jetavane viharanto aññataraṃ
kuṭumbikaṃ ārabbha kathesi.
     So kira saddho hoti pasanno tathāgatassa ceva saṅghassa ca nivaddhaṃ
mahāsakkāraṃ karoti. Athekadivasaṃ so cintesi ahaṃ buddharatanassa ceva
saṅghassa ca paṇītabhojanāni ceva sukhumavatthāni ca dadanto nivaddhaṃ
mahāsakkāraṃ karomi idāni dhammaratanassāpi mahāsakkāraṃ karissāmi kinnu
kho tassa sakkāraṃ karontena kātabbanti. So bahūni gandhamālādīni
ādāya jetavanaṃ gantvā satthāraṃ vanditvā pucchi ahaṃ bhante
dhammaratanassa sakkāraṃ kattukāmo kinnu kho tassa sakkāraṃ karontena
kātabbanti. Atha naṃ satthā sace dhammaratanassa sakkāraṃ kātukāmo
dhammabhaṇḍāgārikassa ānandassa sakkāraṃ karohīti āha. So
sādhūti sampaṭicchitvā punadivase theraṃ nimantetvā mahantena sakkārena
attano gehaṃ netvā mahārahāsane nisīdāpetvā gandhamālādīhi
pūjetvā nānaggarasabhojanaṃ datvā mahagghe ticīvarapahonake sāṭake

---------------------------------------------------------------------------------------------
page375.
Adāsi. Theropi ayampi sakkāro dhammaratanassa kato na mayhaṃ
anucchaviko dhammasenāpatissa anucchavikoti cintetvā piṇḍapātañca
vatthāni ca vihāraṃ nīharitvā sārīputtattherassa adāsi. Sopi ayaṃ
sakkāro dhammaratanassa kato ekantena dhammassāmisammāsambuddhasseva
anucchavikoti cintetvā dasabalassa adāsi. Satthā attano
uttaritaraṃ adisvā piṇḍapātaṃ paribhuñji cīvarasāṭake aggahesi.
Bhikkhū dhammasabhāyaṃ kathaṃ samuṭṭhāpesuṃ āvuso asukonāma kuṭumbiko
dhammaratanassa sakkāraṃ karomīti dhammabhaṇḍāgārikassa ānandattherassa
adāsi thero nāyaṃ mayhaṃ anucchavikoti dhammasenāpatino adāsi
sopi nāyaṃ mayhaṃ anucchavikoti tathāgatassa adāsi tato tathāgato
aññaṃ uttaritaraṃ apassanto attano dhammassāmitāya mayhameva so
sakkāro anucchavikoti taṃ piṇḍapātaṃ paribhuñjitvā cīvarasāṭake ca
gaṇhi evaṃ so piṇḍapāto yathānucchavikatāya dhammassāminova pādamūle
gatoti. Satthā āgantvā kāyanuttha bhikkhave etarahi kathāya
sannisinnāti pucchitvā imāyanāmāti vutte na bhikkhave idāneva
piṇḍapāto paramparāya yathānucchavikaṃ gacchati pubbe anuppannepi
buddhe agamāsiyevāti vatvā tehi yācito atītaṃ āhari
     atīte bārāṇasiyaṃ brahmadatto agatigamanaṃ pahāya dasa rājadhamme
akopento dhammena rajjaṃ kāresi. Evaṃ santepissa vinicchayo na
hoti suññoviya. Rājā attano aguṇagavesako hutvā anto-
nivesanādīnipi pariggaṇhanto antepure ca antonagare ca dvāragāmesu

---------------------------------------------------------------------------------------------
page376.
Ca attano aguṇaṃ kathentaṃ adisvā janapade gavesissāmīti amaccānaṃ
rajjaṃ niyyādetvā purohitena saddhiṃ aññātakavesena kāsikaraṭṭhe
caranto kañci aguṇaṃ kathentaṃ adisvā paccante ekaṃ nigamaṃ gantvā
bahidvārasālāyaṃ nisīdi. Tasmiṃ khaṇe nigamavāsī asītikoṭivibhavo
kuṭumbiko mahantena parivārena nhānatitthaṃ gacchanto sālāyaṃ nisinnaṃ
suvaṇṇavaṇṇaṃ sukhu mālasarīraṃ rājānaṃ disvā uppannasineho sālaṃ
pavisitvā paṭisanthāraṃ katvā idheva hothāti vatvā gehaṃ gantvā
nānaggarasabhojanaṃ sampādetvā mahantena parivārena bhattabhājanāni
gāhāpetvā agamāsi. Tasmiṃ khaṇe himavantavāsī pañcābhiñño
tāpaso āgantvā tatatheva nisīdi. Nandamūlakapabbhārato
paccekabuddhopi ākāsena āgantvā tattheva nisīdi. Kuṭumbiko
rañño hatthadhovanaṃ datvā nānaggarasehi sūpabyañjanehi bhattapātiṃ
sajjetvā rañño upanāmesi. Rājā taṃ gahetvā purohitassa
brāhmaṇassa adāsi. Brāhmaṇo taṃ bhattapātiṃ gahetvā tāpasassa
adāsi. Tāpaso taṃ bhattapātiṃ gahetvā paccekabuddhassa santikaṃ
gantvā vāmahatthena bhattapātiṃ gahetvā dakkhiṇahatthena kamaṇḍaluṃ
gahetvā dakkhiṇodakaṃ datvā patte bhattaṃ pakkhipi. So kañci
animantetvā anāpucchitvā paribhuñji. Tassa bhattakiccapariyosāne
kuṭumbiko cintesi mayā rañño bhattaṃ dinnaṃ raññā bhattaṃ brāhmaṇassa
dinnaṃ brāhmaṇena bhattaṃ tāpasassa dinnaṃ tāpasena paccekabuddhassa
bhattaṃ dinnaṃ paccekabuddho kañci anāpucchitvāva paribhuñji kinnu

---------------------------------------------------------------------------------------------
page377.
Kho imesaṃ ettakānaṃ dānakāraṇaṃ kiṃ imassa kañci anāpucchitvā
bhuñjanakāraṇaṃ anupubbena te pucchissāmīti. So ekekaṃ
upasaṅkamitvā vanditvā pucchi. Tepissa kathesuṃ
           sukhumālarūpaṃ disvā         raṭṭhā vivanamāgataṃ
           kūṭāgāravarūpetaṃ          mahāsayanamupāsitaṃ
           tassa te pemakenāhaṃ      adāsiṃ vaḍḍhamodanaṃ
           sālīnaṃ vicittaṃ bhattaṃ        sucimaṃsūpasecanaṃ
           taṃ tvaṃ bhattaṃ paṭiggayha      brāhmaṇassa adāpayi
           attānaṃ anasitvāna        koyaṃ dhammo namatthu te.
           Ācariyo brāhmaṇo mayhaṃ   kiccākiccesu pāvato
           guru ca āmantaniko ca      dātumarahāmi bhojanaṃ.
           Brāhmaṇaṃdāni pucchāmi      gotamaṃ rājapūjitaṃ
           rājā te bhattaṃ pādāsi    sucimaṃsūpasecanaṃ
           taṃ tvaṃ bhattaṃ paṭiggayha      isissa bhojanaṃ adā
           akhettaññūsi dānassa       koyaṃ dhammo namatthu te.
           Bharāmi puttadāre ca       gharesu gadhito ahaṃ
           bhuñja mānusike kāme      anusāsāmi rājino
           āraññikassa isino        ciraṃ rattaṃ tapassino
           vuḍḍhassa bhāvitattassa       dātumarahāmi bhojanaṃ.
           Isiñcadāni pucchāmi        kīsaṃ dhammanisaṇṭhitaṃ
           paruḷhakacchanakhalomaṃ         paṅkadantaṃ rajassiraṃ

---------------------------------------------------------------------------------------------
page378.
           Eko araññe viharasi      nāvakaṅkhasi jīvitaṃ
           bhikkhu kena tayā seyyo    yassa tvaṃ bhojanaṃ adā.
           Khaṇamālukalambāni          bilālitakkalāni ca
           dhunisāmākanivāraṃ          sasādiyaṃ pasādiyaṃ
           sākaṃ bhiṃsaṃ madhumaṃsaṃ          badarā āmalakāni ca
           tāni āhattha bhuñjāmi      atthi me so pariggaho
           pacanto apacantassa        amamassa sakiñcano
           anādānassa sādāno      dātumarahāmi bhojanaṃ.
           Bhikkhuñcadāni pucchāmi       tuṇhimāsina subbataṃ
           isi tebhattaṃ pādāsi       sucimaṃsūpasecanaṃ
           taṃ tvaṃ bhattaṃ paṭiggayha      tuṇhī bhuñjasi ekako
           nāññaṃ kañci nimantesi      koyaṃ dhammo namatthu te.
           Na pacāmi na pācemi       na chindāmi na chedaye
           taṃ maṃ akiñcanaṃ ñatvā       sabbapāpehi āranaṃ
           vāmena bhikkhaṃ ādāya      dakkhiṇena kamaṇḍaluṃ
           isi me bhattaṃ pādāsi      sucimaṃsūpasecanaṃ.
           Ete hi dātumarahanti      samamā sapariggahā
           paccanīkamahaṃ maññe         yo dātāraṃ nimantayeti.
     Tattha vivananti nirudakāraññasadisaṃ imaṃ paccantaṃ āgataṃ.
Kūṭāgāravarūpetanti kūṭāgāravarena upetaṃ varakūṭāgāravāsīnanti attho.
Mahāsayanamupāsitanti tattheva supaññattaṃ sirisayanaṃ upāsitaṃ. Tassa

---------------------------------------------------------------------------------------------
page379.
Teti evarūpaṃ taṃ disvā ahaṃ. Pemakenāti tassa tava pemakena.
Vaḍḍhamodananti uttamodanaṃ. Vicittanti apagatakhaṇḍakālakehi vicitta-
taṇḍulehi kataṃ. Adāpayīti adāsi. Attānanti attanā ayameva
vā pāṭho. Anasitvānāti abhuñjitvā. Koyaṃ dhammoti mahārāja
ko esa tumhākaṃ sabhāvo. Namatthu teti namo tava atthu yo
tvaṃ attanā abhuñjitvā parassa adāsi. Ācariyoti kuṭumbika
esa mayhaṃ ācārasikkhāpako ācariyo. Pāvatoti uyyutto.
Āmantanikoti āmantetabbayuttako mayā dinnaṃ gahetuṃ anurūpo.
Dātumarahāmīti tasmā ahaṃ evarūpassa ācariyassa bhojanaṃ dātuṃ arahāmīti
rājā brāhmaṇassa guṇaṃ vaṇṇesi. Akhettaññūsīti kāmaṃ dānassa
khettaṃ mayi dinnaṃ mahapphalaṃ na hotīti evaṃ attani dānaṃ akhettaṃ jānāsi
maññeti. Anusāsāmīti attano atthaṃ pahāya rañño atthañca dhammañca
anusāsāmi evaṃ attano aguṇaṃ kathetvā. Āraññikassāti isino
guṇaṃ kathesi. Isinoti sīlādiguṇapariyesakassa. Tapassinoti
tapassikassa. Vuḍḍhassāti paṇḍitassa guṇavuḍḍhassa. Nāvakaṅkhasīti sayaṃ
dullabhabhojano hutvā evarūpaṃ bhojanaṃ aññassa desi kiṃ attano
jīvitaṃ na kaṅkhasi. Bhikkhu kenāti ayaṃ katarena guṇena tayā seṭṭhataro.
Khaṇamālukalambānīti khaṇanto ālukalambāni ceva tālakandāni ca.
Bilālitakkalāni cāti vilālikandatakkalakandāni ca. Dhunisāmākanivāranti
sāmākaṃ nivārañca dhunitvā. Sasādiyaṃ pasādiyanti ete sāmākanivāre

---------------------------------------------------------------------------------------------
page380.
Dhunanto sasādetvā puna sukkhāpite pasādetvā suppena papphoṭetvā
taṇḍule koṭetvā taṇḍule ādāya pacitvā bhuñjāmīti vadati.
Sākanti yaṃ kiñci sūpeyyapaṇṇaṃ. Maṃsanti sīhabyagghavighāsādimaṃsaṃ.
Tāni āhatthāti tāni sākādīni āharitvā. Amamassāti
taṇhādiṭṭhimamarahitassa. Sakiñcanoti sapalibodho. Anādānassāti
niggahaṇassa. Dātumarahāmīti evarūpassa paccekabuddhassa attanā
laddhabhojanaṃ dātuṃ arahāmi. Tuṇhimāsinanti kiñci avatvā
nisinnaṃ. Akiñcananti rāgakiñcanādirahitaṃ. Ārananti virahitaṃ
sabbapāpāni pahāya ṭhitaṃ. Kamaṇḍalunti kamaṇḍaṃ. Ete hīti
ete rājā dayo tayo janāti hatthaṃ pasāretvā te niddisanto
evamāha. Dātumarahantīti mādisassa dātuṃ arahanti. Paccanīkanti
paccanīkapaṭipadaṃ dāyakassa hi nimantanaṃ ekavīsatiyā anesanāsu
aññatarāya piṇḍapaṭipiṇḍapariyesanāya jīvitakappanasaṅkhātā
micchājīvapaṭipattināma hotīti.
     Tassa taṃ sutvā kuṭumbiko attamano dve osānagāthā abhāsi
           atthāya vata me ajja      idhāgacchi rathesabho
           yohaṃ ajja pajānāmi       yattha dinnaṃ mahapphalaṃ.
           Raṭṭhesu giddhā rājāno    kiccākiccesu brāhmaṇā
           isī mūlaphale giddhā        vippamuttā ca bhikkhavoti.
     Tattha rathesabhoti rājānaṃ sandhāyāha. Kiccākiccesūti rañño
kiccakaraṇīyesu. Bhikkhavoti paccekabuddhabhikkhavo pana sabbabhavehi vippamuttā.

---------------------------------------------------------------------------------------------
page381.
     Paccekabuddho tassa dhammaṃ desetvā sakaṭṭhānameva gato.
Tathā tāpaso. Rājā pana katipāhaṃ tassa santike vasitvā
bārāṇasimeva gato.
     Satthā imaṃ dhammadesanaṃ āharitvā na bhikkhave idāneva piṇḍapāto
yathānucchavikaṃ gacchati pubbepi gatoyevāti vatvā jātakaṃ samodhānesi
tadā dhammapūjakakuṭumbiko dhammaratanassa sakkārakārako kuṭumbiko ahosi
rājā ānando purohito sārīputto ahosi paccekabuddho
parinibbuto himavantatāpaso pana ahameva sammāsambuddhoti.
                 Bhikkhāparamparajātakaṃ terasamaṃ.
                          Iti
              jātakaṭṭhakathāya terasajātakapaṭimaṇḍitassa
              pakiṇṇakanipātassatthavaṇṇanā niṭṭhitā.
             Kedāraṃ kinnarāceva  ukkusuddālako bhisa
             suruci uposathoceva   moro tacchakavāṇijo
           sādhino brāhmaṇo bhikkhā teraseva pakiṇṇaketi.
		   
		   
