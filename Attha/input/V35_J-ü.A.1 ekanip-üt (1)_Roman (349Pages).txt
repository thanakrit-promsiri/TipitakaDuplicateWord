AṬṬHAKATHĀ Book 35 : PĀḶI ROMAN
Jā.A.1 ekanipāt (1)

Page 1-100.

page1.
                   Khuddakanikāya jātakaṭṭhakathā
                       paṭhamo bhāgo
                       ---------
           namo tassa bhagavato arahato sammāsambuddhassa.
                  ------------------
                       Paṇāmagāthā
          jātikoṭisahassehi          pamāṇrahitaṃ hitaṃ
          lokassa lokanāthena        kataṃ yena mahesinā,
          tassa pāde namassitvā      katvā dhammassa cañjaliṃ
          saṃghañca patimānetvā        sabbasammānabhājanaṃ,
          namassanādino assa         puññassa ratanattaye
          pavattassānubhāvena         chetvā sabbe upaddave,
          taṃ taṃ kāraṇamāgamma         desitāni jutīmatā
          apaṇṇakādīni purā          jātakāni mahesinā
          yāni yesu ciraṃ satthā       lokanittharaṇatthiko
          anante bodhisambhāre       paripācesi nāyako
          tāni sabbāni ekajjhaṃ       āropentehi saṅgahaṃ
          jātakaṃ nāma saṅgītaṃ         dhammasaṅgāhakehi yaṃ,
          buddhavaṃsassa etassa         icchantena ciraṭṭhitiṃ
          yācito abhigantvāna        therena atthadassinā
          asaṃsaṭṭhavihārena           sadā suddhavihārinā
          tatheva buddhamittena         santacittena viññunā
          mahiṃsāsakavaṃsamhi            sambhūtena nayaññunā
          buddhadevena ca tathā        bhikkhunā suddhabuddhinā
          mahāpurisacariyānaṃ           ānubhāvaṃ acintiyaṃ
          tassa vijjotayantassa        jātakassatthavaṇṇanaṃ
          mahāvihāravāsīnaṃ           vācanāmagganissitaṃ
          bhāsissaṃ bhāsato taṃ me      sādhu gaṇhantu sādhavoti.
                 --------------------

---------------------------------------------------------------------------------------------
page2.
                        Nidānakathā
    sā panāyaṃ jātakassa atthavaṇṇanā dūrenidānaṃ avidūrenidānaṃ
santikenidānanti imāni tīṇi nidānāni dassetvā vaṇṇiyamānā ye naṃ
suṇanti, tehi samudāgamato paṭṭhāya viññātattā yasmā suṭṭhu
viññātā nāma hoti, tasmā naṃ tāni nidānāni dassetvā vaṇṇayissāmi.
     Tattha ādito tāva tesaṃ nidānānaṃ paricchedo veditabbo.
Dīpaṅkarapādamūlasmiṃ hi katābhinīhārassa mahāsattassa yāva
vessantarattabhāvā cavitvā tusitapure nibbatti, tāva pavatto
kathāmaggo dūrenidānaṃ nāma, tusitabhavanato pana cavitvā yāva
bodhimaṇḍe sabbaññutappatti, tāva pavatto kathāmaggo avidūrenidānaṃ
nāma, santikenidānaṃ pana tesu tesu ṭhānesu viharato tasmiṃ tasmiṃyeva
ṭhāne labbhatīti.
                     1 Dūrenidānakathā
     tatridaṃ dūrenidānaṃ nāma:- ito kira kappasatasahassādhikānaṃ
catunnaṃ asaṅkheyyānaṃ matthake amaravatī nāma nagaraṃ ahosi, tattha
sumedho nāma brāhmaṇo paṭivasati, ubhato sujāto mātito ca pitito ca
saṃsuddhagahaṇiko yāva sattamā kulaparivaṭṭā akkhitto anupakkuṭṭho
jātivādena abhirūpo dassanīyo pāsādiko paramāya vaṇṇapokkharatāya
samannāgato. So aññaṃ kammaṃ akatvā brāhmaṇasippameva uggaṇhi. Tassa
daharakāleyeva mātāpitaro kālamakaṃsu. Athassa rāsivaḍḍhako amacco
āyapotthakaṃ āharitvā suvaṇṇarajatamaṇimuttādibharite gabbhe vivaritvā
"ettakante kumāra mātusantakaṃ, ettakaṃ pitusantakaṃ, ettakaṃ
ayyakapeyyakānan"ti yāva sattamā kulaparivaṭṭā dhanaṃ ācikkhitvā
"etaṃ paṭipajjāhī"ti āha.

---------------------------------------------------------------------------------------------
page3.
     Sumedhapaṇḍito cintesi "imaṃ dhanaṃ saṃharitvā mayhaṃ
pitupitāmahādayo paralokaṃ gacchantā ekaṃ kahāpaṇampi gahetvā gatā
nāma natthi, mayā pana gahetvā gamanakāraṇaṃ kātuṃ vaṭṭatī"ti. So
rañño ārocetvā nagare bheriñcārāpetvā mahājanassa dānaṃ datvā
tāpasapabbajjaṃ pabbaji. Imassa panatthassa āvibhāvatthaṃ imasmiṃ
ṭhāne sumedhakathā kathetabbā. Sā panesā kiñcāpi buddhavaṃse
nirantaraṃ āgatāyeva, gāthāsambandhena pana āgatattā na suṭṭhu
pākaṭā, tasmā taṃ antarantarā gāthāsambandhadīpakehi vacanehi saddhiṃ
kathessāma.
     Kappasatasahassādhikānaṃ catunnaṃ asaṅkheyyānaṃ matthake dasahi
saddehi avivittaṃ "amaravatī"ti ca "amaran"ti ca laddhanāmaṃ nagaraṃ
ahosi, yaṃ sandhāya buddhavaṃse vuttaṃ:-
          "kappe ca satasahasse       caturo ca asaṅkhiye
           amaraṃ nāma nagaraṃ          dassaneyyaṃ manoramaṃ
           dasahi saddehi avivittaṃ      annapānasamāyutan"ti. 1-
     Tattha dasahi saddehi avivittanti hatthisaddena assasaddena
rathasaddena bherisaddena mudiṅgasaddena vīṇāsaddena sammasaddena
tāḷasaddena saṅkhasaddena " asatha 2- pivatha khādathā"ti dasamena
saddenāti imehi dasahi saddehi avivittaṃ ahosi. Tesaṃ pana saddānaṃ
ekadesameva gahetvā
          "hatthisaddaṃ assasaddaṃ        bherisaṅkharathāni ca
           khādatha pivatha ceva         annapānena ghositan"ti.
Buddhavaṃse imaṃ gāthaṃ vatvā
@Footnote: 1 khu. buddha. 33/416 2 cha. asnātha

---------------------------------------------------------------------------------------------
page4.
           Nagaraṃ sabbaṅgasampannaṃ       sabbakammamupāgataṃ 1-
           sattaratanasampannaṃ          nānājanasamākulaṃ
           samiddhaṃ devanagaraṃva         āvāsaṃ puññakamminaṃ.
           Nagare amaravatiyā         sumedho nāma brāhmaṇo
           anekakoṭisannicayo        pahūtadhanadhaññavā
           ajjhāyako mantadharo       tiṇṇaṃ vedāna pāragū
           lakkhaṇe itihāse ca       sadhamme pāramiṃ gato"ti
vuttaṃ.
     Athekadivasaṃ so sumedhapaṇḍito upari pāsādavaratale rahogato
hutvā pallaṅkaṃ ābhujitvā nisinno cintesi "punabbhave paṇḍita
paṭisandhigahaṇaṃ nāma dukkhaṃ, tathā nibbattanibbattaṭṭhāne
sarīrabhedanaṃ, ahaṃ ca jātidhammo jarādhammo byādhidhammo
maraṇadhammo, evaṃbhūtena mayā ajātiṃ ajaraṃ abyādhiṃ adukkhaṃ
sukhaṃ sītalaṃ amatamahānibbānaṃ pariyesituṃ vaṭṭati, avassaṃ bhavato
muccitvā nibbānagāminā ekena maggena bhavitabban"ti tena vuttaṃ:-
          "rahogato nisīditvā        evaṃ cintesihantadā 2-
           dukkho punabbhavo nāma      sarīrassa pabhedanaṃ. 3-
           Jātidhammo jarādhammo      byādhidhammo cahantadā 4-
           ajaraṃ amaraṃ 5- khemaṃ       pariyesissāmi nibbutiṃ.
           Yannūnimaṃ pūtikāyaṃ          nānākuṇapapūritaṃ
           chaḍḍayitvāna gaccheyyaṃ      anapekkho anatthiko.
           Atthi hehiti so maggo     na so sakkā na hetuye
           pariyesissāmi taṃ maggaṃ      bhavato parimuttiyā"ti.
@Footnote: 1 ka. sabbakāmamupāgataṃ
@2 cha. cintesahaṃ tadā 3 cha. sarīrassa ca bhedanaṃ
@4 cha. byādhidhammo sahaṃ tadā  5 cha. amataṃ

---------------------------------------------------------------------------------------------
page5.
     Tato uttariṃpi 1- evaṃ cintesi "yathā hi loke dukkhassa
paṭipakkhabhūtaṃ sukhaṃ nāma atthi, evaṃ bhave sati tappaṭipakkhena vibhavenāpi
bhavitabbaṃ. Yathā ca uṇhe sati tassa vūpasamabhūtaṃ sītampi atthi, evaṃ
rāgādīnaṃ aggīnaṃ vūpasamena nibbānenāpi bhavitabbaṃ. Yathā ca pāpakassa
lāmakassa dhammassa paṭipakkhabhūto kalyāṇo anavajjadhammopi
atthiyeva, evameva kho pāpikāya jātiyā sati sabbajātikhepanato
ajātisaṅkhātena nibbānenāpi bhavitabbamevā"ti. Tena vuttaṃ:-
          "yathāpi dukkhe vijjante     sukhaṃ nāmapi vijjati
           evaṃ bhave vijjamāne      vibhavo 2- icchitabbako.
           Yathāpi uṇhe vijjante     aparaṃ vijjati sīgalaṃ
           evaṃ tividhaggi vijjante     nibbānaṃ icchitabbakaṃ
           yathāpi pāpe vijjante     kalyāṇampi vijjati
           evameva jāti vijjante    ajāti icchitabbakan"ti 3-.
     Aparaṃpi cintesi "yathā nāma gūtharāsimhi nimuggena purisena
dūrato pañcavaṇṇapadumasañchannaṃ mahātaḷākaṃ disvā "katarena nu kho
maggena ettha gantabban"ti taṃ taḷākaṃ gavesituṃ yuttaṃ. Yaṃ tassa
agavesanaṃ, na so taḷākassa doso, purisasseva doso, evameva
kilesamaladhovane amatamahānibbānataḷāke vijjante yaṃ 4- tassa
agavesanaṃ, na so 5- amatanibbānamahātaḷākassa doso, purisasseva doso.
Yathā ca corehi samparivārito puriso palāyanamagge vijjamānepi sace na
palāyati, na so maggassa doso, purisasseva doso, evameva kilesehi
parivāretvā gahitassa purisassa vijjamāneyeva nibbānagāmimhi sive
@Footnote: 1 cha. uttaripi. evamuparipi.   2 cha. vibhavopi
@3 cha. ajātipicchitabbakaṃ  4 cha. ayaṃ pāṭho natthi
@5 cha. ayaṃ pāṭho natthi

---------------------------------------------------------------------------------------------
page6.
Magge maggassa agavesanaṃ nāma na maggassa doso, puggalasseva doso.
Yathā ca byādhipīḷito puriso vijjamāne byādhitikicchake vejje sace taṃ
vejjaṃ gavesitvā byādhiṃ na tikicchāpeti, na so vejjassa doso,
purisasseva doso, evameva yo kilesabyādhipīḷito puriso
kilesavūpasamamaggakovidaṃ vijjamānameva ācariyaṃ na gavesati, tasseva
doso, na kilesavināsakassa ācariyassā"ti. Tena vuttaṃ:-
          "yathā gūthagato puriso        taḷākaṃ disvāna pūritaṃ
           na gavesati taṃ taḷākaṃ        na doso taḷākassa so.
           Evaṃ kilesamaladhove        vijjante amatantaḷe
           na gavesati taṃ taḷākaṃ        na doso amatantaḷe.
           Yathā arīhi pariruddho        vijjante gamanampathe
           na palāyati so puriso       na doso añjasassa so,
           evaṃ kilesapariruddho        vijjamāne sive pathe
           na gavesati taṃ maggaṃ         na doso sivamañjase.
           Yathāpi byādhito puriso      vijjamāne tikicchake
           na tikicchāpeti taṃ byādhiṃ     na doso so tikicchake,
           evaṃ kilesabyādhīhi         dukkhito paripīḷito
           na gavesati taṃ ācariyaṃ       na so doso vināyake"ti.
     Aparaṃpi cintesi "yathā maṇḍanajātiko puriso kaṇṭhe āsattaṃ
kuṇapaṃ chaḍḍetvā sukhī gaccheyya, 1- evaṃ mayāpi imaṃ pūtikāyaṃ
chaḍḍetvā anapekkhena nibbānanagaraṃ pavisitabbaṃ.
@Footnote: 1 cha. gacchati.

---------------------------------------------------------------------------------------------
page7.
     Yathā ca naranāriyo ukkārabhūmiyaṃ uccārapassāvaṃ katvā na taṃ
ucchaṅgena vā ādāya dasantena vā veṭhetvā gacchanti, jigucchamānā pana
anapekkhāva chaḍḍetvā gacchanti, evaṃ mayāpi imaṃ pūtikāyaṃ
anapekkhena chaḍḍetvā amatanibbānanagaraṃ pavisituṃ vaṭṭati.
     Yathā ca nāvikā nāma jajjaranāvaṃ anapekkhā chaḍḍetvā gacchanti,
evaṃ ahampi imaṃ navahi vaṇamukhehi paggharantaṃ kāyaṃ chaḍḍetvā
anapekkho nibbānapuraṃ pavisissāmi.
     Yathā ca puriso nānāratanāni ādāya corehi saddhiṃ maggaṃ
gacchanto attano ratananāsabhayena te chaḍḍetvā khemaṃ maggaṃ gaṇhāti,
evaṃ ayampi karajakāyo ratanavilopakacorasadiso. Sacāhaṃ ettha taṇhaṃ
karissāmi, ariyamaggakusaladhammaratanameva 1- nassissati, tasmā mayā
imaṃ corasadisaṃ kāyaṃ chaḍḍetvā nibbānanagaraṃ pavisituṃ
vaṭṭatī"ti. Tena vuttaṃ:-
          "yathāpi kuṇapaṃ puriso        kaṇṭhe baddhaṃ jigucchiyaṃ 2-
           mocayitvāna gaccheyya      sukhī serī sayaṃvasī,
           tathevimaṃ pūtikāyaṃ          nānākuṇapasañcayaṃ
           chaḍḍayitvāna gaccheyyaṃ      anapekkho anatthiko.
           Yathā uccāraṭṭhānamhi 3-   karīsaṃ naranāriyo
           chaḍḍayitvāna gacchanti 4-    anapekkhā anatthikā,
           evamevāhaṃ imaṃ kāyaṃ      nānākuṇapapūritaṃ
           chaḍḍayitvāna gacchissaṃ       vaccaṃ katvā yathā kuṭiṃ.
           Yathāpi jajjaraṃ nāvaṃ        paluggaṃ udagāhiniṃ 5-
           sāmī chaḍḍetvā gacchanti 4- anapekkhā anatthikā,
@Footnote: 1 cha. ariyamaggakusaladhammaratanaṃ me. 2 cha. jigucchiya
@3 ka. ussāsaṭhānamhi 4 ka. sāmikā chaḍḍayitvāna 5 ka. udakagādiniṃ

---------------------------------------------------------------------------------------------
page8.
           Evamevāhaṃ imaṃ kāyaṃ      navacchiddaṃ dhuvassavaṃ
           chaḍḍayitvāna gacchissaṃ       jiṇṇanāvaṃva sāmikā.
           Yathāpi puriso corehi      gacchanto bhaṇḍamādiya
           bhaṇḍacchedabhayaṃ disvā       chaḍḍayitvāna gacchati,
           evameva ayaṃ kāyo       mahācorasamo viya
           pahāyimaṃ gamissāmi         kusalacchedanābhayā"ti.
     Evaṃ sumedhapaṇḍito nānāvidhāhi upamāhi imaṃ nekkhammūpasaṃhitaṃ
atthaṃ cintetvā sakanivesane aparimitabhogakkhandhaṃ heṭṭhā
vuttanayena kapaṇaddhikādīnaṃ vissajjetvā mahādānaṃ datvā
vatthukāme ca kilesakāme ca pahāya amaranagarato nikkhamitvā
ekakova himavante dhammikaṃ nāma pabbataṃ nissāya assamaṃ katvā tattha
paṇṇasālañca caṅkamañca māpetvā pañcahi nīvaraṇadosehi vivajjitaṃ
"evaṃ samāhite citte"ti ādinā nayena vuttehi aṭṭhahi kāraṇaguṇehi
samupetaṃ abhiññāsaṅkhātaṃ balaṃ āharituṃ tasmiṃ tassamapade
navadosasamannāgataṃ sāṭakaṃ pajahitvā dvādasaguṇasamannāgataṃ
vākacīraṃ nivāsetvā isipabbajjaṃ pabbaji. Evaṃ pabbajito
aṭṭhadosasamākiṇṇaṃ taṃ paṇṇasālaṃ pahāya dasaguṇasamannāgataṃ
rukkhamūlaṃ upagantvā sabbaṃ dhaññavikatiṃ pahāya pavattaphalabhojano
hutvā nisajjaṭṭhānacaṅkamanavasena padhānaṃ padahanto
sattāhabbhantareyeva aṭṭhannaṃ samāpattīnaṃ pañcannaṃ abhiññānaṃ lābhī
ahosi. Evantaṃ yathāpatthitaṃ abhiññābalaṃ pāpuṇi. Tena vuttaṃ:-

---------------------------------------------------------------------------------------------
page9.
          "evāhaṃ cintayitvāna       nekakoṭisataṃ dhanaṃ
           nāthānāthānaṃ datvāna      himavantaṃ upāgamiṃ. 1-
           Himavantassāvidūre         dhammiko nāma pabbato
           assamo sukato mayhaṃ       paṇṇasālā sumāpitā.
           Caṅkamaṃ tattha māpesiṃ       pañcadosavivajjitaṃ
           aṭṭhaguṇasamupetaṃ           abhiññābalamāhariṃ.
           Sāṭakaṃ pajahiṃ tattha         navadosamupāgataṃ
           vākacīraṃ nivāsesiṃ         dvādasaguṇamupāgataṃ.
           Aṭṭhadosasamākiṇṇaṃ         pajahiṃ paṇṇasālakaṃ
           upāgamiṃ rukkhamūlaṃ          guṇehi 2- dasahupāgataṃ.
           Vāpitaṃ ropitaṃ dhaññaṃ        pajahiṃ niravasesato
           anekaguṇasampannaṃ          pavattaphalamādiyiṃ.
           Tatthappadhānaṃ padahiṃ         nisajjaṭṭhānacaṅkame
           abbhantaramhi sattāhe      abhiññābalapāpuṇin"ti.
     Tattha "assamo sukato mayhaṃ paṇṇasālā sumāpitā"ti imāya pāḷiyā
sumedhapaṇḍitena assamapaṇṇasālācaṅkamā sahatthā māpitā viya vuttā.
Ayaṃ panettha attho:- mahāsattaṃ "himavantaṃ ajjhogāhetvā ajja
dhammikaṃ pabbataṃ pavisissāmī"ti nikkhantaṃ disvā sakko devānamindo
vissukammadevaputtaṃ 3- āmantesi"tāta ayaṃ sumedhapaṇḍito
`pabbajissāmī'ti nikkhanto, etassa vasanaṭṭhānaṃ māpehī"ti.
@Footnote: 1 cha. himavantampāgamiṃ 2 cha. guṇe 3 cha. vissakammadevaputtaṃ

---------------------------------------------------------------------------------------------
page10.
So tassa vacanaṃ sampaṭicchitvā ramaṇīyaṃ assamaṃ, sukataṃ paṇṇasālaṃ,
manoramaṃ caṅkamañca māpesi. Bhagavā pana tadā attano puññānubhāvena
nipphannaṃ taṃ assamapadaṃ sandhāya "sārīputta tasmiṃ dhammikapabbate
           assamo sukato mayhaṃ       paññasālā sumāpitā
           caṅkamaṃ tattha māpesiṃ       pañcadosavivajjitan"ti
āha.
     Tattha sukato mayhanti sukato mayā. Paṇṇasālā sumāpitā"ti
paṇṇacchadana sālāpi me sumāpitā ahosi. Pañcadosavivajjitanti pañcime
caṅkamadosā nāma thaddhavisamatā antorukkhatā gahanacchannatā
atisambādhatā ativisālatāti.
     Thaddhavisamabhūmibhāgasmiṃ hi caṅkame caṅkamantassa pādā
rujjanti, phoṭā uṭṭhahanti, cittaṃ ekaggataṃ 1- na labhati,
kammaṭṭhānaṃ vipajjati. Mudusamatale pana phāsuvihāraṃ āgamma
kammaṭṭhānaṃ sampajjati. Tasmā thaddhavisamabhūmibhāgatā "eko doso"ti
veditabbā. Caṅkamassa anto vā majjhe vā koṭiyaṃ vā rukkhe sati
pamādamāgamma caṅkamantassa nalāṭaṃ vā sīsaṃ vā paṭihaññatīti
antorukkhatā dutiyo doso. Tiṇalatādigahanacchanne caṅkame caṅkamanto
andhakāravelāyaṃ uragādike pāṇe akkamitvā vā māreti,
tehi vā daṭṭho dukkhaṃ āpajjatīti gahanacchannatā tatiyo doso.
Atisambādhe caṅkame vitthārato ratanike vā aḍḍharatanike vā
caṅkamantassa paricchede pakkhalitvā nakhāpi aṅguliyopi bhijjantīti
atisambādhatā catuttho doso. Ativisāle caṅkame caṅkamantassa cittaṃ
vidhāvati ekaggataṃ na labhatīti ativisālatā pañcamo doso.
@Footnote: 1 cha. ekaggaṃ

---------------------------------------------------------------------------------------------
page11.
Puthulato pana diyaḍḍharatanaṃ dvīsu passesu ratanamattaanucaṅkamaṃ dīghato
saṭṭhihatthaṃ mudutalaṃ samavippakiṇṇavālukaṃ caṅkamaṃ vaṭṭati cetiyagirimhi
dīpapasādakamahindattherassa caṅkamanaṃ viya, tādisaṃ taṃ ahosi.
Tena vuttaṃ:- "caṅkamaṃ tattha māpesiṃ pañcadosavivajjitan"ti.
Aṭṭhaguṇasamupetanti aṭṭhahi samaṇasukhehi upetaṃ. Aṭṭhimāni samaṇasukhāni
nāma dhanadhaññapariggahābhāvo, anavajjapiṇḍapātapariyesanabhāvo,
nibbutapiṇḍapātabhuñjanabhāvo, raṭṭhaṃ pīḷetvā dhanasāraṃ vā
sīsakahāpaṇādīni vā gaṇhantesu rājakulesu raṭṭhapīḷanakilesābhāvo,
upakaraṇesu nicchandarāgabhāvo, coravilope nibbhayabhāvo,
rājarājamahāmattehi asaṃsaṭṭhabhāvo, catūsu disāsu
appaṭihatabhāvoti. Idaṃ vuttaṃ hoti:- "yathā tasmiṃ assame
vasantena sakkā honti imāni aṭṭhasamaṇasukhāni vindituṃ, evaṃ
aṭṭhaguṇasamupetaṃ taṃ assamaṃ māpesin"ti. Abhiññābalamāharinti
pacchā tasmiṃ assame vasanto kasiṇaparikammaṃ katvā abhiññānañca
samāpattīnañca uppādanatthāya aniccato dukkhato vipassanaṃ ārabhitvā
thāmappattaṃ vipassanābalaṃ āhariṃ. "yathā tasmiṃ vasanto taṃ balaṃ
āharituṃ sakkomi, evaṃ taṃ assamaṃ tassa abhiññatthāya
vipassanābalassa anucchavikaṃ katvā māpesin"ti attho.
     Sāṭakaṃ pajahiṃ tattha navadosamupāgatanti etthāyaṃ
anupubbikathā. Tadā kira kuṭileṇacaṅkamādipaṭimaṇḍitaṃ
pupphūpagaphalūpagarukkhasañchannaṃ ramaṇīyaṃ madhurasalilāsayaṃ
apagatavāḷamigabhiṃsanakanānāsaddasakuṇaṃ 1- pavivekakkhamaṃ assamaṃ
māpetvā alaṅkatacaṅkamassa ubhosu antesu ālambanaphalakaṃ saṃvidhāya
nisīdanatthāya caṅkamavemajjhe samatalaṃ muggavaṇṇaṃ selaṃ 2- māpetvā
@Footnote: 1 cha. apagatavāḷamigabhiṃsanakasakuṇaṃ 2 cha. muggavaṇṇasilaṃ

---------------------------------------------------------------------------------------------
page12.
Antopaṇṇasālāyaṃ jaṭāmaṇḍalavākacīratidaṇḍakuṇḍikādike
tāpasaparikkhāre, maṇḍape pānīyaghaṭapānīyasaṅkhapānīyasarāvakāni,
aggisālāyaṃ aṅgārakapalladāruādīnīti evaṃ yaṃ yaṃ pabbajitānaṃ
upakārāya saṃvattati, taṃ taṃ sabbaṃ māpetvā paṇṇasālāya
bhittiyaṃ "ye keci pabbajitukāmā ime parikkhāre
gahetvā pabbajantū"ti akkharāni chinditvā devalokameva
gate vissukammadevaputte sumedhapaṇḍito himavantapabbatapāde
girikandarānusārena attano nivāsanānurūpaṃ phāsukaṭṭhānaṃ
olokento nadīnivattane vissukammanimmitaṃ 1- sakkadattiyaṃ ramaṇīyaṃ
assamaṃ disvā caṅkamanakoṭiṃ gantvā padavalañjaṃ apassanto "dhuvaṃ
pabbajitā dhuragāme bhikkhaṃ pariyesitvā kilantarūpā āgantvā
paṇṇasālaṃ pavisitvā nisinnā bhavissantī"ti cintetvā thokaṃ
āgametvā "ativiya cirāyanti, jānissāmī"ti paṇṇasālākuṭidvāraṃ
vivaritvā anto pavisitvā ito cito ca olokento mahābhittiyaṃ
akkharāni vācetvā "mayhaṃ kappiyaparikkhārā ete, ime
gahetvā pabbajissāmī"ti attanā nivatthapārutaṃ sāṭakayugaṃ pajahi.
Tenāha "sāṭakaṃ pajahiṃ tatthā"ti. Evaṃ paviṭṭho ahaṃ sārīputta
tassaṃ paṇṇasālāyaṃ sāṭakaṃ pajahiṃ. Navadosamupāgatanti sāṭakaṃ
pajahanto nava dose disvā pajahinti dīpeti. Tāpasapabbajjaṃ
pabbajitānaṃ hi sāṭakasmiṃ nava dosā upaṭṭhahanti. Tesu tassa
mahagghabhāvo eko doso, parapaṭibaddhatāya uppajjanabhāvo
eko, paribhogena lahuṃ kilissanabhāvo eko. Kiliṭṭho hi
dhovitabbo ca rajitabbo ca hoti. Paribhogena jīraṇabhāvo
eko. Jiṇṇassa hi tunnaṃ vā aggaḷadānaṃ
@Footnote: 1 cha. vissakammanimmitaṃ

---------------------------------------------------------------------------------------------
page13.
Vā kātabbaṃ hoti. Puna pariyesanāya durabhisambhavabhāvo
eko, tāpasapabbajjāya asāruppabhāvo eko, paccatthikānaṃ
sādhāraṇabhāvo eko. Yathā hi naṃ paccatthikā na gaṇhanti, evaṃ
gopetabbo hoti. Paribhuñjantassa vibhūsanaṭṭhānabhāvo eko, gahetvā
vicarantassa khandhabhāramahicchabhāvo ekoti. Vākacīraṃ nivāsesinti
tadā ahaṃ sārīputta ime nava dose disvā sāṭakaṃ pahāya vākacīraṃ
nivāsesiṃ, muñjatiṇaṃ hīrahīraṃ katvā ganthetvā kataṃ vākacīraṃ
nivāsanapārupanatthāya ādiyinti attho. Dvādasaguṇamūpāgatanti
dvādasahi ānisaṃsehi samannāgataṃ. Vākacīrasmiṃ hi dvādasa
ānisaṃsā:- appagghaṃ sundaraṃ kappiyanti ayaṃ tāva eko ānisaṃso,
sahatthā kātuṃ sakkāti ayaṃ dutiyo, paribhogena saṇikaṃ kilissati,
dhoviyamānepi papañco natthīti ayaṃ tatiyo, paribhogena jiṇṇepi
sibbitabbābhāvo catuttho, puna pariyesantassa sukhena karaṇabhāvo
pañcamo, tāpasapabbajjāya sāruppabhāvo chaṭṭho, paccatthikānaṃ
nirupabhogabhāvo sattamo, paribhuñjantassa vibhūsanaṭṭhānābhāvo
aṭṭhamo, dhāraṇe sallahukabhāvo navamo, cīvarapaccaye appicchabhāvo
dasamo, vākuppattiyā dhammikaanavajjabhāvo ekādasamo, vākacīre
naṭṭhepi anapekkhabhāvo dvādasamoti.
     Aṭṭhadosasamākiṇṇaṃ pajahiṃ paṇṇasālakanti kathaṃ pajahiṃ? so kira
Varasāṭakayugaṃ omuñcitvā cīvaravaṃse laggitaṃ anojapupphadāmasadisaṃ
rattavākacīraṃ gahetvā nivāsetvā tassūpari aparaṃ
suvaṇṇavaṇṇaṃ vākacīraṃ paridahitvā punnāgapupphasantharasadisaṃ
sakhuraṃ ajinacammaṃ ekaṃsaṃ katvā jaṭāmaṇḍalaṃ paṭimuñcitvā
cūḷāya saddhiṃ niccalabhāvakaraṇatthaṃ sārasūciṃ pavesetvā

---------------------------------------------------------------------------------------------
page14.
Muttājālasadisāya sikkāya pavāḷavaṇṇaṃ kuṇḍikaṃ odahitvā tīsu
ṭhānesu vaṅkakājaṃ ādāya ekissāya kājakoṭiyā kuṇḍikaṃ, ekissāya
aṅkusapacchitidaṇḍakādīni olaggetvā khāribhāraṃ aṃse katvā
dakkhiṇena hatthena kattaradaṇḍaṃ gahetvā paṇṇasālato nikkhamitvā
saṭṭhihatthe mahācaṅkame aparāparaṃ caṅkamanto attano vesaṃ oloketvā
"mayhaṃ manoratho matthakaṃ patto, sobhati vata me pabbajjā,
buddhapaccekabuddhādīhi sabbehi dhīrapurisehi vaṇṇitā thomitā ayaṃ
pabbajjā nāma, pahīnaṃ me gihibandhanaṃ, nikkhantosmi nekkhammaṃ,
laddhā me uttamapabbajjā, karissāmi samaṇadhammaṃ, labhissāmi
maggaphalasukhan"ti ussāhajāto khārikājaṃ otāretvā
caṅkamavemajjhe muggavaṇṇasilāpaṭṭe suvaṇṇapaṭimā viya nisinno
divasabhāgaṃ vītināmetvā sāyaṇhasamayaṃ paṇṇasālaṃ pavisitvā
vidalamañcakapasse 1- kaṭṭhattharikāya nipanno sarīraṃ utuṃ
gāhāpetvā balavapaccūse pabujjhitvā attano āgamanaṃ
āvajjesi "ahaṃ gharāvāse ādīnavaṃ disvā amitabhogaṃ anantaṃ
yasaṃ pahāya araññaṃ pavisitvā nekkhammagavesako hutvā
pabbajito, itodāni paṭṭhāya pamādacāraṃ carituṃ na vaṭṭati.
Pavivekaṃ hi pahāya vicarantaṃ micchāvitakkamakkhikā khādanti, idāni
mayā vivekamanubrūhetuṃ vaṭṭati. Ahaṃ hi gharāvāsaṃ palibodhato disvā
nikkhanto, ayaṃ ca manāpā paṇṇasālā, veḷuvapakkavaṇṇā
paribhaṇḍakatā bhūmi, rajatavaṇṇā setabhittiyo, kapotapādavaṇṇaṃ
paṇṇacchadanaṃ, vicittattharaṇavaṇṇo vidalamañcako, 2- nivāsaphāsukaṃ
vasanaṭṭhānaṃ, na etto atirekatarā viya me gehasampadā
paññāyatī"ti paṇṇasālāya dose vicinanto aṭṭha dose passi.
@Footnote: 1 cha. bidalamañcakapasse 2 cha. bidalamañcako

---------------------------------------------------------------------------------------------
page15.
     Paṇṇasālāparibhogasmiṃ hi aṭṭha ādīnavā:- mahāsamārambhena
dabbasambhāre samodhānetvā karaṇapariyesanabhāvo eko ādīnavo,
tiṇapaṇṇamattikāsu patitāsu tāsaṃ punappunaṃ ṭhapetabbatāya
nibaddhajagganabhāvo dutiyo, senāsanaṃ nāma mahallakassa pāpuṇāti,
avelāya vuṭṭhāpiyamānassa cittekaggatā na hotīti uṭṭhāpaniyabhāvo
tatiyo, sītuṇhapaṭighātena kāyassa sukhumālakaraṇabhāvo catuttho,
gehaṃ paviṭṭhena yaṅkiñci pāpaṃ sakkā kātunti garahapaṭicchādanabhāvo
pañcamo, "mayhan"ti pariggahakaraṇabhāvo chaṭṭho, gehassa atthibhāvo
nāma sadutiyakavāso 1- sattamo, ūkāmaṅkuṇagharagoḷikādīnaṃ 2-
sādhāraṇatāya bahusādhāraṇabhāvo aṭṭhamo. Iti ime aṭṭha
ādīnave disvā mahāsatto paṇṇasālaṃ pajahi. Tenāha
"aṭṭhadosasamākiṇṇaṃ pajahiṃ paṇṇasālakan"ti upāgamiṃ rukkhamūlaṃ
guṇehi dasahupāgatanti channaṃ paṭikkhipitvā dasahi guṇehi upetaṃ
rukkhamūlaṃ upagatosmīti vadati. Tatrime dasa guṇā:- appasamārambhatā
eko guṇo. Upagamanamattakameva hi tattha hoti. Appaṭijagganatā dutiyo.
Taṃ hi sammaṭṭhaṃpi asammaṭṭhaṃpi paribhogaphāsukaṃ hotiyeva.
Anuṭṭhāpanīyabhāvo tatiyo. Garahaṃ na paṭicchādeti. Tattha hi pāpaṃ
karonto lajjatīti garahāya appaṭicchannabhāvo catuttho. Abbhokāsavāso
viya kāyaṃ na santhambhetīti kāyassa asanthambhanabhāvo pañcamo,
pariggahakaraṇābhāvo chaṭṭho, gehālayapaṭikkhepo sattamo,
bahusādhāraṇe gehe viya "paṭijaggissāmi naṃ, nikkhamathā"ti
nīharaṇakābhāvo aṭṭhamo, vasantassa sappītikabhāvo navamo,
rukkhamūlasenāsanassa gatagataṭṭhāne sulabhatāya anapekkhabhāvo
dasamoti ime dasa guṇe disvā rukkhamūlaṃ upagatosmīti vadati.
@Footnote: 1 cha. sadutiyakavāsoti 2 cha. kāmaṅgulagharagoḷikādīnaṃ

---------------------------------------------------------------------------------------------
page16.
     Imāni ettakāni kāraṇāni sallakkhetvā mahāsatto punadivase
bhikkhāya gāmaṃ pāvisi. Athassa sampattagāme manussā mahantena
ussāhena bhikkhaṃ adaṃsu. So bhattakiccaṃ niṭṭhāpetvā assamaṃ āgamma
nisīditvā cintesi "nāhaṃ `āhāraṃ na labhāmī'ti pabbajito,
siniddhāhāro nāmesa mānamadapurisamade vaḍḍheti, āhāramūlakassa ca
dukkhassa anto natthi, yannūnāhaṃ vāpitaropitadhaññanibbattaṃ
āhāraṃ pajahitvā pavattaphalabhojano bhaveyyan"ti. So tato
paṭṭhāya tathā katvā ghaṭento vāyamanto sattāhabbhantare
aṭṭha samāpattiyo pañca abhiññāyo ca nibbattesi. Tena vuttaṃ:-
          "vāpitaṃ ropitaṃ dhaññaṃ       pajahiṃ niravasesato
           anekaguṇasampannaṃ         pavattaphalamādiyiṃ.
           Tatthappadhānaṃ padahiṃ        nisajjaṭṭhānacaṅkame
           abbhantaramhi sattāhe     abhiññābalapāpuṇin"ti.
     Evaṃ abhiññābalaṃ patvā sumedhatāpase samāpattisukhena
vītināmente dīpaṅkaro nāma satthā loke udapādi. Tassa
paṭisandhijātisambodhidhammacakkappavattanesu sakalāpi dasasahassī lokadhātu
saṅkampi sampakampi sampavedhi, mahāviravaṃ viravi, dvattiṃsa
pubbanimittāni pāturahesuṃ. Sumedhatāpaso samāpattisukhena vītināmento
neva taṃ saddamassosi, na tānipi nimittāni addasa. Tena vuttaṃ:-
          "evaṃ me siddhipattassa      vasībhūtassa sāsane
           dīpaṅkaro nāma jino       uppajji lokanāyako.
           Uppajjante ca jāyante    bujjhante dhammadesane
           caturo nimitte nāddasaṃ     jhānaratisamappito"ti.

---------------------------------------------------------------------------------------------
page17.
     Tasmiṃ kāle dīpaṅkaradasabalo catūhi khīṇāsavasatasahassehi
parivuto anupubbena cārikaṃ caramāno rammaṃ nāma nagaraṃ patvā
sudassanamahāvihāre paṭivasati. Rammanagaravāsino "dīpaṅkaro kira
samaṇissaro paramābhisambodhiṃ patvā pavattitapavaradhammacakko
anupubbena cārikaṃ caramāno rammanagaraṃ patvā sudassanamahāvihāre
paṭivasatī"ti sutvā sappinavanītādīni ceva bhesajjāni vatthacchādanāni
ca gāhāpetvā gandhamālādihatthā yena buddho,
yena dhammo, yena saṃgho, tanninnatappoṇatappabbhārā hutvā
satthāraṃ upasaṅkamitvā vanditvā gandhamālādīhi pūjetvā
ekamantaṃ nisinnā dhammadesanaṃ sutvā svātanāya nimantetvā
uṭṭhāyāsanā pakkamiṃsu.
     Te punadivase mahādānaṃ sajjetvā nagaraṃ alaṅkaritvā
dasabalassa āgamanamaggaṃ alaṅkarontā udakabhinnaṭṭhānesu
paṃsuṃ pakkhipitvā samaṃ bhūmitalaṃ katvā rajatapaṭṭavaṇṇavālukaṃ
ākiranti, lājāni ceva pupphāni ca vikiranti, nānāvirāgehi
vatthehi dhajapaṭāke ussāpenti, kadaliyo ceva puṇṇaghaṭapantiyo
ca patiṭṭhāpenti. Tasmiṃ kāle sumedhatāpaso attano assamapadā.
Uggantvā tesaṃ manussānaṃ uparibhāgena ākāsena gacchanto
te haṭṭhatuṭṭhe manusse disvā "kiṃ nu kho kāraṇan"ti ākāsato
oruyha ekamantaṃ ṭhito manusse pucchi "ambho kassa tumhe imaṃ
maggaṃ alaṅkarothā"ti. Tena vuttaṃ:-
          "paccantadesavisaye        nimantetvā tathāgataṃ
           tassa āgamanaṃ maggaṃ       sodhenti tuṭṭhamānasā.

---------------------------------------------------------------------------------------------
page18.
           Ahantena samayena        nikkhamitvā sakassamā
           dhunanto vākacīrāni       gacchāmi ambare tadā.
           Vedajātaṃ janaṃ disvā      tuṭṭhahaṭṭhaṃ pamoditaṃ
           orohitvāna gaganā      manusse pucchi tāvade.
          `tuṭṭhahaṭṭho Pamudito       vedajāto mahājano
           kassa sodhīyati maggo      añjasaṃ vaṭumāyanan'"ti.
     Manussā āhaṃsu "bhante sumedha na tvaṃ jānāsi, dīpaṅkaradasabalo
sammāsambodhiṃ patvā pavattitapavaradhammacakko cārikaṃ caramāno
amhākaṃ nagaraṃ patvā sudassanamahāvihāre paṭivasati, mayantaṃ
bhagavantaṃ nimantayimhā, tassetaṃ buddhassa bhagavato āgamanamaggaṃ
alaṅkaromā"ti. Sumedhatāpaso cintesi "buddho"ti kho ghosamattakaṃpi
loke dullabhaṃ, pageva buddhuppādo, mayāpi imehi manussehi saddhiṃ
dasabalassa maggaṃ alaṅkarituṃ vaṭṭatī"ti. So te manusse āha "sace bho
tumhe etaṃ maggaṃ buddhassa alaṅkarotha, mayhaṃpi ekaṃ okāsaṃ detha,
ahaṃpi tumhehi saddhiṃ maggaṃ alaṅkarissāmī"ti. Te "sādhū"ti
sampaṭicchitvā "sumedhatāpaso iddhimā"ti jānantā udakabhinnokāsaṃ
sallakkhetvā "tvaṃ imaṃ ṭhānaṃ alaṅkarohī"ti adaṃsu. Sumedhatāpaso
buddhārammaṇapītiṃ gahetvā cintesi "ahaṃ imaṃ okāsaṃ iddhiyā
alaṅkarituṃ sakkomi, evaṃ alaṅkato pana mama manaṃ na paritosessati,
ajja mayā kāyaveyyāvaccaṃ kātuṃ vaṭṭatī"ti paṃsuṃ āharitvā tasmiṃ
padese pakkhipi.

---------------------------------------------------------------------------------------------
page19.
    Tassa tasmiṃ padese analaṅkateyeva dīpaṅkaradasabalo
mahānubhāvānaṃ chaḷabhiññākhīṇāsavānaṃ catūhi satasahassehi
parivuto devatāsu dibbagandhamālādīhi pūjayantīsu dibbasaṅgītesu
pavattantesu manussesu mānusakagandhehi ceva mālādīhi ca pūjayantesu
anantāya buddhalīḷhāya manosilātale vijambhamāno sīho viya taṃ
alaṅkatapaṭiyattaṃ maggaṃ paṭipajji. Sumedhatāpaso akkhīni ummīletvā
alaṅkatamaggena āgacchantassa dasabalassa dvattiṃsamahāpurisa-
lakkhaṇapaṭimaṇḍitaṃ asītyānubyañjanehi anurañjitaṃ byāmappabhāya
samparivāritaṃ maṇivaṇṇagaganatale nānappakārā vijjulatā viya
āveḷāveḷabhūtā ceva yugalayugalabhūtā ca chabbaṇṇaghanabuddharasmiyo
vissajjentaṃ rūpaggappattaṃ attabhāvaṃ oloketvā "ajja mayā dasabalassa
jīvitapariccāgaṃ kātuṃ vaṭṭati, mā bhagavā kalalaṃ akkami, maṇiphalakasetuṃ
pana akkamanto viya saddhiṃ catūhi khīṇāsavasatasahassehi mama
piṭṭhiṃ maddamāno gacchatu, taṃ me bhavissati dīgharattaṃ hitāya
sukhāyā"ti kese mocetvā ajinacammajaṭāmaṇḍalavākacīrāni
kāḷavaṇṇe kalale pattharitvā maṇiphalakasetu viya kalalapiṭṭhe nipajji.
Tena vuttaṃ:-
         "te me puṭṭhā viyākaṃsu      `buddho loke anuttaro
          dīpaṅkaro nāma jino         uppajji lokanāyako
          tassa sodhīyate maggo        añjasaṃ vaṭumāyanaṃ'.
         `buddho'ti Mama sutvāna        pīti uppajji tāvade
         `buddho buddho'ti kathayanto     somanassaṃ pavedayiṃ.

---------------------------------------------------------------------------------------------
page20.
          Tattha ṭhatvā vicintesiṃ        tuṭṭho saṃviggamānaso
         `idha bījāni ropissaṃ          khaṇo ve mā upaccagā'.
          Yadi buddhassa sodhetha         ekokāsaṃ dadātha me
          ahampi sodhayissāmi          añjasaṃ vaṭumāyanaṃ.
          Adaṃsu te mamokāse         sodhetuṃ añjasaṃ tadā
         `buddho buddho'ti cintento    maggaṃ sodhemahaṃ tadā.
          Aniṭṭhite mamokāse         dīpaṅkaro mahāmuni
          catūhi satasahassehi           chaḷabhiññehi tādihi
          khīṇāsavehi vimalehi          paṭipajji añjasaṃ jino.
          Paccuggamanā vattanti         vajjanti bheriyo bahū
          āmoditā naramarū           sādhukāraṃ pavattayuṃ.
          Devā manusse passanti       manussā passanti devatā
          ubhopi te pañjalikā         anuyanti tathāgataṃ.
          Devā dibbehi turiyehi       manussā mānusakehi ca
          ubhopi te vajjayantā        anuyanti tathāgataṃ.
          Dibbaṃ mandāravaṃ pupphaṃ         padumaṃ pārichattakaṃ
          disodisaṃ okiranti           ākāse nabhagā marū. 1-
          Campakaṃ salaḷaṃ nīpaṃ            nāgapunnāgaketakaṃ
          disodisaṃ ukkhipanti           bhūmitalagatā naRā.
          Kese muñcitvāhaṃ tattha       vākacīraṃ ca cammakaṃ
          kalale pattharitvāna          avakujjo nipajjahaṃ.
@Footnote: 1 cha. ākāsanabhagatā marū.

---------------------------------------------------------------------------------------------
page21.
          Akkamitvāna maṃ buddho        saha sissehi gacchatu
          mā kalale akkamittha 1-      hitāya me bhavissatī"ti.
     So kalalapiṭṭhe nipannakova puna akkhīni ummīletvā
dīpaṅkaradasabalassa buddhasiriṃ sampassamāno evaṃ cintesi "sace ahaṃ
iccheyyaṃ, sabbakilese jhāpetvā saṃghanavako hutvā rammanagaraṃ
paviseyyaṃ, aññātakavesena pana me kilese jhāpetvā nibbānapattiyā
kiccaṃ natthi. Yannūnāhaṃ dīpaṅkaradasabalo viya paramābhisambodhiṃ patvā
dhammanāvaṃ āropetvā mahājanaṃ saṃsārasāgarā uttāretvā pacchā
parinibbāyeyyaṃ, idaṃ mayhaṃ paṭirūpan"ti. Tato aṭṭha dhamme
samodhānetvā buddhabhāvāya abhinīhāraṃ katvā nipajji. Tena vuttaṃ:-
         "paṭhaviyaṃ nipannassa         evaṃ me āsi cetaso
         `icchamāno ahaṃ ajja      kilese jhāpaye mama.
          Kiṃ me aññātavesena     dhammaṃ sacchikatenidha
          sabbaññutaṃ pāpuṇitvā      mutto moce sadevake.
          Kiṃ me ekena tiṇṇena    purisena thāmadassinā
          sabbaññutaṃ pāpuṇitvā      santāressaṃ sadevake.
          Iminā me adhikārena     katena purisuttame
          sabbaññutaṃ pāpuṇāmi       tāremi janataṃ bahuṃ.
          Saṃsārasotaṃ chinditvā      viddhaṃsetvā tayo bhave
          dhammanāvaṃ samāruyha       santāressaṃ sadevake'"ti.
@Footnote: 1 cha. mā na kalale akkamittho

---------------------------------------------------------------------------------------------
page22.
Yasmā pana buddhattaṃ patthentassa
          manussattaṃ liṅgasampatti     hetu satthāradassanaṃ
          pabbajjā guṇasampatti      adhikāro ca chandatā
          aṭṭhadhammasamodhānā       abhinīhāro samijjhati. 1-
     Manussattabhāvasmiṃyeva hi ṭhatvā buddhattaṃ patthentassa
patthanā samijjhati, nāgassa vā supaṇṇassa vā devatāya vā patthanā
no samijjhati. Manussattabhāvepi purisaliṅge ṭhitasseva patthanā
samijjhati, itthiyā vā paṇḍakanapuṃsakaubhatobyañjanakānaṃ vā
patthanā no samijjhati, purisassāpi tasmiṃ attabhāve arahattappattiyā
hetusampannasseva patthanā samijjhati, no itarassa. Hetusampannassāpi
jīvamānakabuddhasseva santike patthentassa patthanā samijjhati,
parinibbute buddhe cetiyasantike vā bodhimūle vā patthentassa
na samijjhati. Buddhānaṃ santike patthentassāpi pabbajjāliṅge
ṭhitasseva samijjhati, no gihiliṅge ṭhitassa. Pabbajitassāpi
pañcābhiññāaṭṭhasamāpattilābhinoyeva samijjhati, no itarassa imāya
guṇasampattiyā virahitassa. Guṇasampannenāpi yena attano jīvitaṃ buddhānaṃ
pariccattaṃ hoti, tassa iminā adhikārena adhikārasampannasseva
samijjhati, na itarassa. Adhikārasampannassāpi yassa buddhakārakadhammānaṃ
atthāya mahanto chando ca mahanto ussāho ca vāyāmo
ca pariyeṭṭhi ca, tasseva samijjhati, na itarassa.
@Footnote: 1 khu.buddha. 33/422.

---------------------------------------------------------------------------------------------
page23.
     Tatridaṃ chandamahantatāya opammaṃ:- sace hi evamassa "yo
sakalacakkavāḷagabbhaṃ ekodakībhūtaṃ attano bāhubalena uttaritvā
pāraṃ gantuṃ samattho, so buddhattaṃ pāpuṇāti. Yo vā pana
sakalacakkavāḷagabbhaṃ veḷugumbasañchannaṃ byūhitvā madditvā padasā
gacchanto pāraṃ gantuṃ samattho, so buddhattaṃ pāpuṇāti. Yo vā pana
sakalacakkavāḷagabbhaṃ sattiyo ākoṭetvā nirantaraṃ sattiphalasamākiṇṇaṃ
padasā akkamamāno pāraṃ gantuṃ samattho, so buddhattaṃ pāpuṇāti.
Yo vā pana sakalacakkavāḷagabbhaṃ vītaccitaṅgārabharitaṃ pādehi
maddamāno pāraṃ gantuṃ samattho, so buddhattaṃ pāpuṇātī"ti. Yo
etesu ekampi attano dukkaraṃ na maññati, "ahaṃ etampi uttaritvā
vā gantvā vā pāraṃ gahessasāmī"ti evaṃ mahantena chandena ca
ussāhena ca vāyāmena ca pariyeṭṭhiyā ca samannāgato hoti, tassa
patthanā samijjhati, na itarassa. Sumedhatāpaso pana ime aṭṭha dhamme
samodhānetvā buddhabhāvāya abhinīhāraṃ katvā nipajji.
     Dīpaṅkaropi bhagavā āgantvā sumedhatāpasassa sīsabhāge ṭhatvā
maṇisīhapañjaraṃ ugghāṭento viya pañcavaṇṇapasādasampannāni akkhīni
ummīletvā kalalapiṭṭhe nipannaṃ sumedhatāpasaṃ disvā "ayaṃ tāpaso
buddhattāya abhinīhāraṃ katvā nipanno, samijjhissati nu kho etassa tthanā,
udāhu no"ti anāgataṃsañāṇaṃ pesetvā upadhārento "ito
kappasatasahassādhikāni cattāri asaṅkheyyāni atikkamitvā gotamo nāma
buddho bhavissasatī"ti ñatvā ṭhitakova parisamajjhe byākāsi "passatha
no tumhe imaṃ uggatapaṃ tāpasaṃ kalalapiṭṭhe nipannan"ti.

---------------------------------------------------------------------------------------------
page24.
"evaṃ bhante"ti. "ayaṃ buddhattāya abhinīhāraṃ katvā nipanno, samijjhissati
imassa patthanā, ito kappasatasahassādhikānaṃ catunnaṃ asaṅkheyyānaṃ
matthake gotamo nāma buddho bhavissati. Tasmiṃ panassa attabhāve kapilavatthu
nāma nagaraṃ nivāso bhavissati, māyā nāma devī mātā, suddhodano nāma
rājā pitā, aggasāvako upatisso nāma thero, dutiyasāvako kolito
nāma, buddhupaṭṭhāko ānando nāma, aggasāvikā khemā nāma therī,
dutiyasāvikā uppalavaṇṇā nāma therī bhavissati, paripakkañāṇo
mahābhinikkhamanaṃ katvā mahāpadhānaṃ padahitvā nigrodhamūle pāyāsaṃ
paṭiggahetvā nerañjarāya tīre paribhuñjitvā bodhimaṇḍaṃ āruyha
assattharukkhamūle abhisambujjhissatī"ti. Tena vuttaṃ:-
           "dīpaṅkaro lokavidū         āhutīnaṃ paṭiggaho
            ussīsake maṃ ṭhatvāna       idaṃ vacanamabravi
           `passatha imaṃ tāpasaṃ         jaṭilaṃ uggatāpanaṃ
            aparimeyye ito kappe    buddho loke bhavissati.
            Ahū kapilavhayā rammā      nikkhamitvā tathāgato
            padhānaṃ padahitvāna         katvā dukkarakārikaṃ.
            Ajapālarukkhamūlasmiṃ 1-      nisīditvā tathāgato
            tattha pāyāsaṃ paggayha      nerañjaramupehiti.
            Nerañjarāya tīramhi        pāyāsaṃ adi 2- so jino
            paṭiyattavaramaggena         bodhimūlamhi ehiti 3-
            tato padakkhiṇaṃ katvā       bodhimaṇḍaṃ anuttaro
            assattharukkhamūlamhi         bujjhissati mahāyaso.
            Imassa janikā mātā       māyā nāma bhavissati
            pitā suddhodano nāma      ayaṃ hessati gotamo.
@Footnote: 1 cha. ajapālarukkhamūle 2 cha. ada. 3 cha. bodhimūlamupehiti

---------------------------------------------------------------------------------------------
page25.
            Kolito upatisso ca       aggā hessanti sāvakā
            anāsavā vītarāgā        santacittā samāhitā
            ānando nāmupaṭṭhāko     upaṭṭhissatimaṃ jinaṃ. 1-
            Khemā uppalavaṇṇā ca      aggā hessanti sāvikā
            anāsavā vītarāgā        santacittā samāhitā.
            Bodhi tassa bhagavato       `assattho'ti pavuccatī'"ti.
     Sumedhatāpaso "mayhaṃ kira patthanā samijjhissatī"ti
somanassappatto ahosi. Mahājano dīpaṅkaradasabalassa vacanaṃ sutvā
"sumedhatāpaso kira buddhabījaṃ buddhaṅkuro"ti haṭṭhatuṭṭho ahosi.
Evañcassa ahosi "yathā nāma puriso nadiṃ taranto ujukena titthena
uttarituṃ asakkonto heṭṭhā titthena uttarati, evameva mayampi
dīpaṅkaradasabalassa sāsane maggaphalaṃ alabhamānā anāgate yadā tvaṃ
buddho bhavissasi, tadā tava sammukhā maggaphalaṃ sacchikātuṃ samatthā
bhaveyyāmā"ti patthanaṃ ṭhapayiṃsu. Dīpaṅkaradasabalopi bodhisattaṃ
pasaṃsitvā aṭṭhahi pupphamuṭṭhīhi pūjetvā padakkhiṇaṃ katvā
pakkāmi. Tepi catusatasahassasaṅkhyā khīṇāsavā bodhisattaṃ gandhehi
ceva mālāhi ca pūjetvā padakkhiṇaṃ katvā pakkamiṃsu. Devamanussā pana
tatheva pūjetvā vanditvā pakkantā.
     Bodhisatto sabbesaṃ paṭikkantakāle sayanā vuṭṭhāya "pāramiyo
vicinissāmī"ti puppharāsimatthake pallaṅkaṃ ābhujitvā nisīdi. Evaṃ
nisinne bodhisatte sakala dasasahassacakkavāḷadevatā sannipatitvā
@Footnote: 1 cha. upaṭṭhissati taṃ jinaṃ

---------------------------------------------------------------------------------------------
page26.
Sādhukāraṃ datvā "ayya sumedhatāpasa porāṇakabodhisattānaṃ pallaṅkaṃ
ābhujitvā `pāramiyo vicinissāmā'ti nisinnakāle yāni pubbanimittāni
nāma paññāyanti, tāni sabbānipi ajja pātubhūtāni, nissaṃsayena tvaṃ
buddho bhavissasi, mayametaṃ jānāma `yassetāni nimittāni paññāyanti,
ekantena so buddho hoti' tvaṃ attano vīriyaṃ daḷhaṃ katvā paggaṇhā"ti
bodhisattaṃ nānappakārāhi thutīhi abhitthuniṃsu. Tena vuttaṃ:-
         "idaṃ sutvāna vacanaṃ            asamassa mahesino
          āmoditā naramarū            buddhabījaṅkuro ayaṃ. 1-
          Ukkuṭṭhisaddā vattanti         apphoṭenti hasanti ca
          katañjalī namassanti            dasasahassī sadevakā.
          Yadimassa lokanāthassa          virajjhissāma sāsanaṃ
          anāgatamhi addhāne          hessāma sammukhā imaṃ.
          Yathā manussā nadiṃ tarantā      paṭititthaṃ virajjhiya
          heṭṭhātitthaṃ gahetvāna        uttaranti mahānadiṃ
          evameva mayaṃ sabbe          yadi muñcāmimaṃ jinaṃ
          anāgatamhi addhāne          hessāma sammukhā imaṃ.
          Dīpaṅkaro lokavidū            āhutīnaṃ paṭiggaho
          mama kammaṃ pakittetvā         dakkhiṇapādamuddhari. 2-
          Ye tattha āsuṃ 3- jinaputtā    sabbe padakkhiṇamakaṃsu maṃ
          devā manussā asurā yakkhā 4- abhivādetvāna pakkamuṃ.
          Dassanaṃ me atikkante         sasaṃghe lokanāyake
          sayanā vuṭṭhahitvāna           pallaṅkaṃ ābhujiṃ tadā. 5-
          Sukhena sukhito homi           pāmojjena pamodito
          pītiyā ca abhissanno          pallaṅkaṃ ābhujiṃ tadā.
@Footnote: 1 cha. buddhabījaṃ kira ayaṃ  2 cha. dakkhiṇaṃ
@3 cha. tatthāsuṃ  4 cha. narā nāgā ca gandhabbā
@5 cha. haṭṭhatuṭṭhena cittena āsanā vuṭṭhahiṃ tadā.

---------------------------------------------------------------------------------------------
page27.
          Pallaṅkena nisīditvā          evaṃ cintesihaṃ tadā
         `vasībhūto ahaṃ jhāne           abhiññāpāramiṃ gato
          sahassiyamhi lokamhi           isayo natthi me samā
          asamo iddhidhammesu           alabhiṃ īdisaṃ sukhaṃ'.
          Pallaṅkābhujane mayhaṃ          dasasahassādhivāsino
          mahānādaṃ pavattesuṃ           dhuvaṃ buddho bhavissasi.
          Yā pubbe bodhisattānaṃ        pallaṅkavaramābhuje
          nimittāni padissanti           tāni ajja padissare.
          Sītaṃ byāpagataṃ hoti           uṇhañca vūpasammati
          tāni ajja padissanti          dhuvaṃ buddho bhavissasi.
          Dasasahassī lokadhātū           nissaddā honti nirākulā
          tāni ajja padissanti          dhuvaṃ buddho bhavissasi.
          Mahāvātā na vāyanti         na sandanti savantiyo
          tāni ajja padissanti          dhuvaṃ buddho bhavissasi.
          Thalajā jalajā pupphā          sabbe pupphanti tāvade
          tepajja pupphitā sabbe        dhuvaṃ buddho bhavissasi.
          Latā vā yadivā rukkhā        phalaṃ dhārenti 1- tāvade
          tepajja phalitā sabbe         dhuvaṃ buddho bhavissasi.
          Ākāsaṭṭhā ca bhummaṭṭhā       ratanā jotanti tāvade
          tepajja ratanā jotanti        dhuvaṃ buddho bhavissasi.
          Mānusakā ca dibbā ca         turiyā vajjanti tāvade
          tepajjubho abhiravanti          dhuvaṃ buddho bhavissasi.
@Footnote: 1 cha. phalabhārā honti

---------------------------------------------------------------------------------------------
page28.
          Vicittapupphā gaganā           abhivassanti tāvade
          tepi ajja padissanti 1-       dhuvaṃ buddho bhavissasi.
          Mahāsamuddo ābhujati          dasasahassī pakampati
          tepajjubho abhiravanti          dhuvaṃ buddho bhavissasi.
          Nirayepi dasasahasse           aggī nibbanti tāvade
          tepajja nibbutā aggī         dhuvaṃ buddho bhavissasi.
          Vimalo hoti suriyo           sabbā dissanti tārakā
          tepi ajja padissanti          dhuvaṃ buddho bhavissasi.
          Anovaṭṭhena udakaṃ            mahiyā ubbhijji tāvade
          tampajjubbhijjate mahiyā        dhuvaṃ buddho bhavissasi.
          Tārāgaṇā virocanti          nakkhattā gaganamaṇḍale
          visākhā candimāyuttā         dhuvaṃ buddho bhavissasi.
          Bilāsayā darīsayā            nikkhamanti sakāsayā
          tepajja āsayā chuddhā        dhuvaṃ buddho bhavissasi.
          Na hoti arati sattānaṃ         santuṭṭhā honti tāvade
          tepajja sabbe santuṭṭhā       dhuvaṃ buddho bhavissasi.
          Rogā tadūpasammanti           jighacchā ca vinassati
          tānipajja padissanti           dhuvaṃ buddho bhavissasi.
          Rāgo tadā tanu hoti         doso moho vinassati
          tepajja vigatā sabbe         dhuvaṃ buddho bhavissasi.
          Bhayaṃ tadā na bhavati            ajjapetaṃ padissati
          tena liṅgena jānāma         dhuvaṃ buddho bhavissasi.
@Footnote: 1 cha. pavassanti

---------------------------------------------------------------------------------------------
page29.
          Rajo nuddhaṃsati uddhaṃ           ajjapetaṃ padissati
          tena liṅgena jānāma         dhuvaṃ buddho bhavissasi.
          Aniṭṭhagandho pakkamati          dibbagandho pavāyati
          sopajja vāyati gandho         dhuvaṃ buddho bhavissasi.
          Sabbe devā padissanti        ṭhapetvā ca arūpino 1-
          tepajja sabbe dissanti        dhuvaṃ buddho bhavissasi.
          Yāvatā nirayā nāma          sabbe dissanti tāvade
          tepajja sabbe dissanti        dhuvaṃ buddho bhavissasi.
          Kuṭā 2- kavāṭā selā ca     na hontāvaraṇā tadā
          ākāsabhūtā tepajja          dhuvaṃ buddho bhavissasi.
          Cutī ca upapatti ca            khaṇe tasmiṃ na vijjati
          tāni ajja padissanti          dhuvaṃ buddho bhavissasi.
          Daḷhaṃ paggaṇha vīriyaṃ           mā nivatta abhikkama
          mayampetaṃ vijānāma           dhuvaṃ buddho bhavissasī"ti.
    Bodhisatto dīpaṅkaradasabalassa ca dasasahassacakkavāḷadevatānaṃ
ca vacanaṃ sutvā bhiyyoso mattāya sañjātussāho hutvā cintesi "buddhā
nāma amoghavacanā, natthi buddhānaṃ kathāya aññathattaṃ. Yathā hi
ākāse khittaleḍḍussa patanaṃ, jātassa maraṇaṃ, aruṇe uggate suriyassa
uṭṭhānaṃ, āsayā nikkhantasīhassa sīhanādanadanaṃ, garugabbhāya
itthiyā bhāramocanaṃ dhuvaṃ avassaṃbhāvī, evameva buddhānaṃ vacanaṃ
nāma dhuvaṃ amoghaṃ, addhā ahaṃ buddho bhavissāmī"ti. Tena vuttaṃ:-
         "buddhassa vacanaṃ sutvā          dasasahassīna cūbhayaṃ
          tuṭṭhahaṭṭho pamodito          evaṃ cintesihantadā.
          Advejjhavacanā buddhā         amoghavacanā jinā
@Footnote: 1 cha. ṭhapayitvā arūpino 2 cha. kuṭṭā

---------------------------------------------------------------------------------------------
page30.
          Vitathaṃ natthi buddhānaṃ           dhuvaṃ buddho bhavāmihaṃ.
          Yathā khittaṃ nabhe leḍḍu        dhuvaṃ patati bhūmiyaṃ
          tatheva buddhaseṭṭhānaṃ          vacanaṃ dhuvasassataṃ
          vitathaṃ natthi buddhānaṃ           dhuvaṃ buddho bhavāmihaṃ.
          Yathāpi sabbasattānaṃ           maraṇaṃ dhuvasassataṃ
          tatheva buddhaseṭṭhānaṃ          vacanaṃ dhuvasassataṃ.
          Yathā rattikkhaye patte        suriyassuggamanaṃ dhuvaṃ
          tatheva buddhaseṭṭhānaṃ          vacanaṃ dhuvasassataṃ.
          Yathā nikkhantasayanassa          sīhassa nadanaṃ dhuvaṃ
          tatheva buddhaseṭṭhānaṃ          vacanaṃ dhuvasassataṃ.
          Yathā āpannasattānaṃ          bhāramoropanaṃ dhuvaṃ
          tatheva buddhaseṭṭhānaṃ          vacanaṃ dhuvasassatan"ti.
    So "dhuvāhaṃ buddho bhavissāmī"ti evaṃ katasanniṭṭhāno
buddhakārake dhamme upadhāretuṃ "kahaṃ nu kho buddhakārakā dhammā kiṃ
uddhaṃ, udāhu adho, disāsu, vidisāsū"ti anukkamena sakalaṃ
dhammadhātuṃ vicinanto porāṇakabodhisattehi āsevitanisevitaṃ paṭhamaṃ
dānapāramiṃ disvā evaṃ attānaṃ ovadi "sumedhapaṇḍita tvaṃ ito
paṭṭhāya paṭhamaṃ dānapāramiṃ pūreyyāsi. Yathā hi nikkujjito
udakakumbho nissesaṃ katvā udakaṃ vamatiyeva, na puna paccāharati,
evameva tvaṃpi dhanaṃ vā yasaṃ vā puttaṃ vā dāraṃ vā aṅgapaccaṅgaṃ
vā anoloketvā sampattayācakānaṃ sabbaṃ icchiticchitaṃ nissesaṃ katvā
dadamāno bodhirukkhamūle nisīditvā buddho bhavissasī"ti.
Paṭhamaṃ dānapāramiṃ daḷhaṃ katvā adhiṭṭhāsi. Tena vuttaṃ:-

---------------------------------------------------------------------------------------------
page31.
         "handa buddhakare dhamme         vicināmi itocito
          uddhaṃ adho dasa disā          yāvatā dhammadhātuyā.
          Vicinanto tadādakkhiṃ           paṭhamaṃ dānapāramiṃ
          pubbakehi mahesīhi            anuciṇṇaṃ mahāpathaṃ.
          Imaṃ tvaṃ paṭhamaṃ tāva           daḷhaṃ katvā samādiya
          dānapāramitaṃ gaccha            yadi bodhiṃ pattumicchasi.
          Yathāpi kumbho sampuṇṇo        yassa kassaci adhokato
          vamate udakaṃ nissesaṃ          na tattha parirakkhati
          tatheva yācake disvā         hīnamukkaṭṭhamajjhime
          dadāhi dānaṃ nissesaṃ          kumbho viya adhokato"ti.
    Athassa "na ettakeheva buddhakārakadhammehi bhavitabban"ti
uttariṃpi 1- upadhārayato dutiyaṃ sīlapāramiṃ disvā etadahosi
"sumedhapaṇḍita tvaṃ ito paṭṭhāya sīlapāramiṃpi pūreyyāsi.
Yathā hi camarīmigo nāma jīvitampi anoloketvā attano
vālameva rakkhati, evaṃ tvampi ito paṭṭhāya jīvitampi anoloketvā
sīlameva rakkhanto buddho bhavissasī"ti. Dutiyaṃ sīlapāramiṃ daḷhaṃ
katvā adhiṭṭhāsi. Tena vuttaṃ:-
         "na hete ettakāyeva        buddhadhammā bhavissare
          aññepi vicinissāmi           ye dhammā bodhipācanā.
          Vicinanto tadādakkhiṃ           dutiyaṃ sīlapāramiṃ
          pubbakehi mahesīhi            āsevitanisevitaṃ.
          Imaṃ tvaṃ dutiyaṃ tāva           daḷhaṃ katvā samādiya
          sīlapāramitaṃ gaccha             yadi bodhiṃ pattumicchasi.
@Footnote: 1 cha. uttaripi. evaṃ sabbattha.

---------------------------------------------------------------------------------------------
page32.
          Yathāpi camarī vālaṃ            kismiñci paṭilaggitaṃ
          upeti maraṇaṃ tattha            na vikopeti vāladhiṃ
          tatheva catūsu bhūmīsu            sīlāni paripūraya
          parirakkha sabbadā sīlaṃ          camarī viya vāladhin"ti.
    Athassa "na ettakeheva buddhakārakadhammehi bhavitabban"ti
uttariṃpi upadhārayato tatiyaṃ nekkhammapāramiṃ disvā etadahosi
"sumedhapaṇḍita tvaṃ ito paṭṭhāya nekkhammapāramiṃpi pūreyyāsi.
Yathā hi ciraṃ bandhanāgāre vasamāno puriso na tattha sinehaṃ karoti,
atha kho ukkaṇṭhitoyeva avasitukāmo hoti, evameva tvaṃpi sabbabhave
bandhanāgārasadise katvā sabbabhavehi ukkaṇṭhito muccitukāmo hutvā
nekkhammābhimukhova hohi, evaṃ buddho bhavissasī"ti. Tatiyaṃ
nekkhammapāramiṃ daḷhaṃ katvā adhiṭṭhāsi. Tena vuttaṃ:-
         "na hete ettakāyeva        buddhadhammā bhavissare
          aññepi vicinissāmi           ye dhammā bodhipācanā.
          Vicinanto tadādakkhiṃ           tatiyaṃ nekkhammapāramiṃ
          pubbakehi mahesīhi            āsevitanisevitaṃ.
          Imaṃ tvaṃ tatiyaṃ tāva           daḷhaṃ katvā samādiya
          nekkhammapāramitaṃ gaccha         yadi bodhiṃ pattumicchasi.
          Yathā aṭṭaghare 1- puriso      ciraṃ vuṭṭho dukkhaddito 2-
          na tattha rāgaṃ janeti          muttiṃyeva gavesati.
          Tatheva tvaṃ sabbabhave          passa aṭṭaghare 3- viya
          nekkhammābhimukho hohi         bhavato parimuttiyā"ti.
@Footnote: 1 cha. andughare  2 cha. dukhaṭṭito.  3 cha. andughare

---------------------------------------------------------------------------------------------
page33.
    Athassa "na ettakeheva buddhakārakadhammehi bhavitabban"ti
uttariṃpi upadhārayato catutthaṃ paññā pāramiṃ disvā etadahosi
"sumedhapaṇḍita tvaṃ ito paṭṭhāya paññāpāramiṃpi pūreyyāsi,
hīnamajjhimukkaṭṭhesu kañci avajjetvā sabbepi paṇḍite upasaṅkamitvā
pañhaṃ puccheyyāsi. Yathā hi piṇḍapātacāriko bhikkhu hīnādibhedesu
kulesu kiñci avajjetvā paṭipāṭiyā piṇḍāya caranto khippaṃ yāpanaṃ
labhati, evaṃ tvampi sabbapaṇḍite upasaṅkamitvā pañhaṃ pucchanto
buddho bhavissasī"ti. Catutthaṃ paññāpāramiṃ daḷhaṃ katvā
adhiṭṭhāsi. Tena vuttaṃ:-
         "na hete ettakāyeva        buddhadhammā bhavissare
          aññepi vicinissāmi           ye dhammā bodhipācanā.
          Vicinanto tadādakkhiṃ           catutthaṃ paññāpāramiṃ
          pubbakehi mahesīhi            āsevitanisevitaṃ.
          Imaṃ tvaṃ catutthaṃ tāva          daḷhaṃ katvā samādiya
          paññāpāramitaṃ gaccha           yadi bodhiṃ pattumicchasi.
          Yathāpi bhikkhu bhikkhanto         hīnamukkaṭṭhamajjhime
          kulāni na vivajjento         evaṃ labhati yāpanaṃ,
          tatheva tvaṃ sabbakālaṃ          paripucchanto budhaṃ janaṃ
          paññāpāramitaṃ gantvā         sambodhiṃ pāpuṇissasī"ti.
    Athassa "na ettakeheva buddhakārakadhammehi bhavitabban"ti
uttariṃpi upadhārayato pañcamaṃ vīriyapāramiṃ disvā etadahosi
"sumedhapaṇḍita tvaṃ ito paṭṭhāya vīriyapāramiṃpi pūreyyāsi. Yathā
hi sīho migarājā sabbairiyāpathesu daḷhavīriyo hoti, evaṃ tvaṃpi
sabbabhavesu sabbairiyāpathesu daḷhavīriyo anolīnavīriyo samāno buddho
bhavissasī"ti. Pañcamaṃ vīriyapāramiṃ daḷhaṃ katvā adhiṭṭhāsi. Tena vuttaṃ:-

---------------------------------------------------------------------------------------------
page34.
          "na hete ettakāyeva        buddhadhammā bhavissare
           aññepi vicinissāmi           ye dhammā bodhipācanā.
           Vicinanto tadādakkhiṃ           pañcamaṃ vīriyapāramiṃ
           pubbakehi mahesīhi            āsevitanisevitaṃ.
           Imaṃ tvaṃ pañcamaṃ tāva          daḷhaṃ katvā samādiya
           vīriyapāramitaṃ gaccha            yadi bodhiṃ pattumicchasi.
           Yathāpi sīho migarājā         nisajjaṭṭhānacaṅkame
           alīnavīriyo hoti             paggahitamano sadā
           tatheva tvaṃ sabbabhave          paggaṇha 1- vīriyaṃ daḷhaṃ
           vīriyapāramitaṃ gantvā          sambodhiṃ pāpuṇissasī"ti.
     Athassa "na ettakeheva buddhakārakadhammehi bhavitabban"ti
uttariṃpi upadhārayato chaṭṭhaṃ khantipāramiṃ disvā etadahosi
"sumedhapaṇḍita tvaṃ ito paṭṭhāya khantipāramiṃpi pūreyyāsi,
sammānanepi avamānanepi khamova bhaveyyāsi, yathā hi paṭhaviyaṃ nāma
suciṃpi pakkhipanti, asuciṃpi, na tena paṭhavī sinehaṃ, na paṭighaṃ
karoti, jamati sahati adhivāsetiyeva, evameva tvaṃpi sammānanepi
avamānanepi khamova samāno buddho bhavissasī"ti. Chaṭṭhaṃ
khantipāramiṃ daḷhaṃ katvā adhiṭṭhāsi. Tena vuttaṃ:-
          "na hete ettakāyeva        buddhadhammā bhavissare
           aññepi vicinissāmi           ye dhammā bodhipācanā.
           Vicinanto tadādakkhiṃ           chaṭṭhamaṃ khantipāramiṃ
           pubbakehi mahesīhi            āsevitanisevitaṃ.
@Footnote: 1 ka. paggayha

---------------------------------------------------------------------------------------------
page35.
           Imaṃ tvaṃ chaṭṭhamaṃ tāva          daḷhaṃ katvā samādiya
           tattha advejjhamānaso         sambodhiṃ pāpuṇissasi.
           Yathāpi paṭhavī nāma            suciṃpi asuciṃpi ca
           sabbaṃ sahati nikkhepaṃ           na karoti paṭighaddayaṃ 1-
           tatheva tvaṃpi sabbesaṃ          sammānāvamānakkhamo
           khantipāramitaṃ gantvā          sambodhiṃ pāpuṇissasī"ti.
       Athassa "na ettakeheva buddhakārakadhammehi bhavitabban"ti
uttariṃpi upadhārayato sattamaṃ saccapāramiṃ disvā etadahosi
"sumedhapaṇḍita tvaṃ ito paṭṭhāya saccapāramiṃpi pūreyyāsi, asaniyā
matthake patamānāyapi dhanādīnaṃ atthāya chandādivasena
sampajānamusāvādaṃ nāma mā akāsi, yathā hi osadhitārakā nāma
sabbautūsu attano gamanavīthiṃ jahitvā aññāya vīthiyā na gacchati,
sakavīthiyāva gacchati, evameva tvaṃpi saccaṃ pahāya musāvādaṃ nāma
akarontoyeva buddho bhavissasi"ti sattamaṃ saccapāramiṃ daḷhaṃ katvā
adhiṭṭhāsi. Tena vuttaṃ:-
          "na hete ettakāyeva        buddhadhammā bhavissare
           aññepi vicinissāmi           ye dhammā bodhipācanā.
           Vicinanto tadādakkhiṃ           sattamaṃ saccapāramiṃ
           pubbakehi mahesīhi            āsevitanisevitaṃ.
           Imaṃ tvaṃ sattamaṃ tāva          daḷhaṃ katvā samādiya
           tattha advejjhavacano          sambodhiṃ pāpuṇissasi.
@Footnote: 1 cha. paṭighaṃ tayā

---------------------------------------------------------------------------------------------
page36.
           Yathāpi osadhī nāma           tulābhūtā sadevake
           samaye utuvasse vā          na vokkamati vīthito
           tatheva tvaṃpi saccesu          mā vokkamasi vīthito
           saccapāramitaṃ gantvā          sambodhiṃ pāpuṇissasī"ti.
       Athassa "na ettakeheva buddhakārakadhammehi bhavitabban"ti
uttariṃpi upadhārayato aṭṭhamaṃ adhiṭṭhānapāramiṃpi disvā etadahosi
"sumedhapaṇḍita tvaṃ ito paṭṭhāya adhiṭṭhānapāramiṃpi pūreyyāsi,
yaṃ adhiṭṭhāsi, tasmiṃ adhiṭṭhāne niccalo bhaveyyāsi. Yathā hi
pabbato nāma sabbadisāsu vātesu paharantesu 1- na kampati na calati,
attano ṭhāneyeva tiṭṭhati, evameva tvaṃpi attano adhiṭṭhāne niccalo
hontova buddho bhavissasī"ti. Aṭṭhamaṃ adhiṭṭhānapāramiṃ daḷhaṃ
katvā adhiṭṭhāsi. Tena vuttaṃ:-
          "na hete ettakāyeva       buddhadhammā bhavissare
           aññepi vicinissāmi          ye dhammā bodhipācanā.
           Vicinanto tadādakkhiṃ          aṭṭhamaṃ adhiṭṭhānapāramiṃ
           pubbakehi mahesīhi           āsevitanisevitaṃ.
           Imaṃ tvaṃ aṭṭhamaṃ tāva         daḷhaṃ katvā samādiya
           tattha tvaṃ acalo hutvā       sambodhiṃ pāpuṇissasi.
           Yathāpi pabbato selo        acalo supatiṭṭhito
           na kampati bhusavātehi         sakaṭṭhāneva tiṭṭhati
           tatheva tvaṃ adhiṭṭhāne        sabbadā acalo bhava
           adhiṭṭhānapāramitaṃ gantvā      sambodhiṃ pāpuṇissasī"ti.
       Athassa "na ettakeheva buddhakārakadhammehi bhavitabban"ti
uttariṃpi upadhārayato navamaṃ mettāpāramiṃ disvā etadahosi
"sumedhapaṇḍita tvaṃ ito paṭṭhāya navamaṃ mettāpāramiṃpi pūreyyāsi,
@Footnote: 1 cha. vātehi pahaṭopi

---------------------------------------------------------------------------------------------
page37.
Ahitesupi hitesupi ekacitto bhaveyyāsi. Yathā hi udakannāma
pāpajanassapi kalyāṇajanassapi sītabhāvaṃ 1- ekasadisaṃ katvā pharati,
evameva tvaṃpi sabbasattesu mettacittena ekacittova honto buddho
bhavissasī"ti. Navamaṃ mettāpāramiṃ daḷhaṃ katvā adhiṭṭhāsi. Tena vuttaṃ:-
          "na hete ettakāyeva      buddhadhammā bhavissare
           aññepi vicinissāmi         ye dhammā bodhipācanā.
           Vicinanto tadādakkhiṃ         navamaṃ mettāpāramiṃ
           pubbakehi mahesīhi          āsevitanisevitaṃ.
           Imaṃ tvaṃ navamaṃ tāva         daḷhaṃ katvā samādiya
           mettāya asamo hohi       yadi bodhiṃ pattumicchasi.
           Yathāpi udakaṃ nāma          kalyāṇe pāpake jane
           samaṃ pharati sītena           pavāheti rajomalaṃ
           tatheva tvaṃpi hitāhite 2-    samaṃ mettāya bhāvaya
           mettāpāramitaṃ gantvā      sambodhiṃ pāpuṇissasī"ti.
Uttariṃpi upadhārayato dasamaṃ upekkhāpāramiṃ disvā etadahosi
"sumedhapaṇḍita tvaṃ ito paṭṭhāya upekkhāpāramiṃpi pūreyyāsi,
sukhepi dukkhepi majjhattova bhaveyyāsi. Yathā hi paṭhavī nāma sucimpi
asucimpi pakkhipamāne majjhattāva hoti, evameva tvaṃpi sukhadukkhesu
majjhattova honto buddho bhavissasī"ti. Dasamaṃ upekkhāpāramiṃ daḷhaṃ
katvā adhiṭṭhāsi. Tena vuttaṃ:-
          "na hete ettakāyeva      buddhadhammā bhavissare
           aññepi vicinissāmi         ye dhammā bodhipācanā.
           Vicinanto tadādakkhiṃ         dasamaṃ upekkhāpāramiṃ
           pubbakehi mahesīhi          āsevitanisevitaṃ.
@Footnote: 1 cha. sītibhāvaṃ  2 cha. ahitahite

---------------------------------------------------------------------------------------------
page38.
           Imaṃ tvaṃ dasamaṃ tāva         daḷhaṃ katvā samādiya
           tulābhūto daḷho hutvā      sambodhiṃ pāpuṇissasi.
           Yathāpi paṭhavī nāma          nikkhittaṃ asuciṃ suciṃ
           upekkhati ubhopete        kodhānunayavajjitā 1-
           tatheva tvaṃ sukhadukkhe        tulābhūto sadā bhava
           upekkhāpāramitaṃ gantvā     sambodhiṃ pāpuṇissasī"ti.
     Tato cintesi "imasmiṃ loke bodhisattehi pūretabbā bodhiparipācanā
buddhakārakadhammā ettakāyeva, dasa pāramiyo ṭhapetvā aññe natthi,
imāpi dasa pāramiyo uddhaṃ ākāsepi natthi, heṭṭhā paṭhaviyaṃpi,
puratthimādīsu disāsupi natthi, mayhaṃyeva pana hadayamaṃsabbhantare
patiṭṭhitā"ti.
     Evaṃ tāsaṃ hadaye patiṭṭhitabhāvaṃ disvā sabbāpi tā daḷhaṃ katvā
adhiṭṭhāya punappunaṃ sammasanto anulomapaṭilomaṃ sammasati, pariyante
gahetvā ādiṃ pāpeti, ādimhi gahetvā pariyante ṭhapeti, majjhe
gahetvā ubhato osāpeti, ubhato koṭīsu gahetvā majjhe
osāpeti. Bāhirakabhaṇḍapariccāgo dānapāramī nāma, aṅgapariccāgo
dānaupapāramī nāma, jīvitapariccāgo dānaparamatthapāramī nāmāti dasa
pāramiyo dasa upapāramiyo dasa paramatthapāramiyo yantatelaṃ
vinivaṭṭento viya mahāmeruṃ matthaṃ 2- katvā cakkavāḷamahāsamuddaṃ
āluḷento viya ca sammasi. Tassevaṃ dasa pāramiyo sammasantassa
dhammatejena catunahutādhikadviyojanasatasahassabahalā ayaṃ
mahāpaṭhavī hatthinā akkantanaḷakalāpo viya, pīḷiyamānaṃ ucchuyantaṃ
viya ca mahāviravaṃ viravamānā saṅkampi sampakampi sampavedhi,
kulālacakkaṃ viya telayantacakkaṃ viya ca paribbhami. Tena vuttaṃ:-
@Footnote: 1 cha. kopānunayavajjitā  2 ka. mahāsinerumatthakaṃ

---------------------------------------------------------------------------------------------
page39.
        "ettakāyeva te loke     ye dhammā bodhipācanā
         taduddhaṃ 1- natthi aññatra     daḷhaṃ tattha patiṭṭhaha.
         Ime dhamme sammasato       sabhāvasarasalakkhaṇe
         dhammatejena vasudhā         dasasahassī pakampatha.
         Calatī ravatī paṭhavī           ucchuyantaṃva pīḷitaṃ
         telayante yathā cakkaṃ       evaṃ kampati medanī"ti.
       Mahāpaṭhaviyā kampamānāya rammanagaravāsino saṇṭhātuṃ
asakkontā yugantavātabbhāhatā mahāsālā viya mucchitamucchitāva
papatiṃsu. Ghaṭādīni kulālabhājanāni pavaṭṭantāni aññamaññaṃ
paharantāni cuṇṇavicuṇṇāni ahesuṃ. Mahājano bhītatasito satthāraṃ
upasaṅkamitvā "kinnu kho bhagavā `nāgāvaṭṭo ayaṃ, bhūtayakkhadevatāsu
aññatarāvaṭṭo'ti na hi mayaṃ etaṃ jānāma, apica kho sabbopi ayaṃ
mahājano upadduto, kinnu kho imassa lokassa pāpakaṃ bhavissati, udāhu
kalyāṇaṃ, kathetha no etaṃ kāraṇan"ti āha.
       Atha satthā tesaṃ kathaṃ sutvā "tumhe mā kho bhāyittha, mā
cintayittha, natthi vo itonidānaṃ bhayaṃ, yo so mayā ajja
sumedhapaṇḍito `anāgate gotamo nāma buddho bhavissatī'ti byākato, so
idāni dasa pāramiyo sammasati, tassa dasa pāramiyo sammasantassa
vilokentassa 2- dhammatejena sakaladasasahassī lokadhātu ekappahārena
kampati ceva ravati cā"ti āha. Tena vuttaṃ:-
          "yāvatā parisā āsi       buddhassa parivesane
           pavedhamānā sā tattha      mucchitā sesi bhūmiyaṃ.
           Ghaṭānekasahassāni         kumbhīnañca satā bahū
           sañcuṇṇamathitā tattha        aññamaññaṃ paghaṭṭitā.
@Footnote: 1 cha. tatuddhaṃ  2 cha. viloḷentassa

---------------------------------------------------------------------------------------------
page40.
           Ubbiggā tasitā bhītā        bhantā byathitamānasā
           mahājanā samāgamma          dīpaṅkaramupāgamuṃ.
           Kiṃ bhavissati lokassa          kalyāṇaṃ atha pāpakaṃ
           sabbo upadduto loko       taṃ vinodehi cakkhuma.
           Tesaṃ tahā saññāpesi        dīpaṅkaro mahāmuni
           vissaṭṭhā 1- hotha mā bhātha   imasmiṃ paṭhavikampane.
           Yamahaṃ ajja byākāsiṃ         buddho loke bhavissati
           eso sammasatī dhammaṃ         buddhabhūmimasesato
           tenāyaṃ kampitā paṭhavī        dasasahassī sadevake"ti.
       Mahājano tathāgatassa vacanaṃ sutvā haṭṭhatuṭṭho
mālāgandhavilepanaṃ ādāya rammanagarā nikkhamitvā bodhisattaṃ
upasaṅkamitvā mālādīhi pūjetvā vanditvā padakkhiṇaṃ katvā
rammanagarameva pāvisi. Bodhisattopi dasa pāramiyo sammasitvā vīriyaṃ
daḷhaṃ katvā adhiṭṭhāya nisinnāsanā vuṭṭhāsi. Tena vuttaṃ:-
          "buddhassa vacanaṃ sutvā       mano nibbāyi tāvade
           sabbe maṃ upasaṅkamma       punapi abhivandisuṃ.
           Samādiyitvā buddhaguṇaṃ       daḷhaṃ katvāna mānasaṃ
           dīpaṅkaraṃ namassitvā        āsanā vuṭṭhahiṃ tadā"ti.
       Atha bodhisattaṃ āsanā vuṭṭhahantaṃ sakaladasasahassacakkavāḷadevatā
sannipatitvā dibbehi mālāgandhehi pūjetvā vanditvā "ayya
sumedhatāpasa tayā ajja dīpaṅkaradasabalassa pādamūle mahatī
patthanā patthitā, sā te anantarāyena samijjhatu, mā te
bhayaṃ vā chambhitattaṃ vā ahosi, sarīre appamattakopi rogo mā
@Footnote: 1 cha. vissatthā

---------------------------------------------------------------------------------------------
page41.
Uppajji, khippaṃ pāramiyo pūretvā sammāsambodhiṃ paṭibujjha 1-,
yathā pupphūpagā phalūpagā rukkhā samaye pupphanti ceva phalanti ca,
tatheva tvaṃpi taṃ samayaṃ anatikkamitvā khippaṃ sambodhimuttamaṃ
phusassū"ti ādīni thutimaṅgalāni payirudāhaṃsu, evaṃ payirudāhitvā
attano attano devaṭṭhānameva agamaṃsu. Bodhisattopi
devatāhi abhitthuto "ahaṃ dasa pāramiyo pūretvā kappasatasahassādhikānaṃ
catunnaṃ asaṅkheyyānaṃ matthake buddho bhavissāmī"ti vīriyaṃ daḷhaṃ katvā
adhiṭṭhāya nabhaṃ abbhuggantvā himavantameva agamāsi. Tena vuttaṃ:-
        "dibbaṃ mānusakaṃ pupphaṃ         devā mānusakā ubho
         samokiranti pupphehi         vuṭṭhahantassa āsanā.
         Vedayanti ca te tuṭṭhiṃ       devā mānusakā ubho
         mahantaṃ patthitaṃ tuyhaṃ         taṃ labhassu yathicchitaṃ.
         Sabbītiyo vivajjantu         soko rogo vinassatu
         mā te bhavatvantarāyo 2-   phusa khippaṃ bodhimuttamaṃ.
         Yathā samaye sampatte 3-    pupphanti pupphino dumā
         tatheva tvaṃ mahāvīra         buddhañāṇena pupphasu.
         Yathā ye keci sambuddhā     pūrayuṃ dasa pāramī
         tatheva tvaṃ mahāvīra         pūraya dasapāramī.
         Yathā ye keci sambuddhā     bodhimaṇḍamhi bujjhare
         tatheva tvaṃ mahāvīra         bujjhassu jinabodhiyaṃ.
@Footnote: 1 cha. paṭivijjha   2 cha. bhavanatvantarāyā
@3 cha. yathāpi samaye patte

---------------------------------------------------------------------------------------------
page42.
         Yathā ye keci sambuddhā     dhammacakkaṃ pavattayuṃ
         tatheva tvaṃ mahāvīra         dhammacakkaṃ pavattaya.
         Puṇṇamāye yathā cando      paripuṇṇo 1- virocati
         tatheva tvaṃ puṇṇamano        viroca dasasahassiyaṃ.
         Rāhumutto yathā suriyo      tāpena atirocati
         tatheva lokā muccitvā      viroca siriyā tuvaṃ.
         Yathā yā kāci nadiyo       osaranti mahodadhiṃ
         evaṃ sadevakā lokā       osarantu tavantike
         tehi thutappasattho so       dasa dhamme samādiya
         te dhamme paripūrento      pavanaṃ pāvisī tadā"ti.
      Rammanagaravāsinopi kho nagaraṃ pavisitvā buddhappamukhassa
bhikkhusaṃghassa mahādānaṃ adaṃsu. Satthā tesaṃ dhammaṃ desetvā
mahājanaṃ saraṇādīsu patiṭṭhāpetvā rammanagaramhā nikkhamitvā tato
uddhaṃpi yāvatāyukaṃ tiṭṭhanto sabbaṃ buddhakiccaṃ katvā anukkamena
anupādisesāya nibbānadhātuyā parinibbāyi. Tattha yaṃ vattabbaṃ, taṃ
sabbaṃ buddhavaṃse vuttanayeneva veditabbaṃ. Vuttaṃ hi tattha:-
        "tadā te bhojayitvāna       sasaṃghaṃ lokanāyakaṃ
         upagañchuṃ 2- saraṇaṃ tassa      dīpaṅkarassa satthuno.
         Saraṇāgamane kañci          niveseti tathāgato
         kañci pañcasu sīlesu         sīle dasavidhe paraṃ.
         Kassaci deti sāmaññaṃ        caturo phalamuttame
         kassaci asame dhamme        deti so paṭisambhidā.
@Footnote: 1 cha. parisuddho.  2 cha. upagacchu

---------------------------------------------------------------------------------------------
page43.
         Kassaci varasamāpattiyo       aṭṭha deti narāsabho
         tisso kassaci vijjāyo      chaḷabhiññā pavecchati.
         Tena yogena janakāyaṃ       ovadati mahāmuni
         tena vitthārikaṃ āsi        lokanāthassa sāsanaṃ.
         Mahāhanusabhakkhandho 1-       dīpaṅkarasanāmako
         bahū jane tārayati          parimoceti duggatiṃ.
         Bodhaneyyaṃ janaṃ disvā       satasahassepi yojane
         khaṇena upagantvāna         bodheti taṃ mahāmuni.
         Paṭhamābhisamaye buddho        koṭisatamabodhayi
         dutiyābhisamaye nātho        navutikoṭimabodhayi.
         Yadā ca devabhavanamhi        buddho dhammamadesayi
         navutikoṭisahassānaṃ          tatiyābhisamayo ahu.
         Sannipātā tayo āsuṃ       dīpaṅkarassa satthuno
         koṭisatasahassānaṃ           paṭhamo āsi samāgamo.
         Puna nāradakūṭamhi           pavivekagate jine
         khīṇāsavā vītamalā          samiṃsu satakoṭiyo.
         Yamhi kāle mahāvīro       sudassanasiluccaye
         navutikoṭisahassehi          pavāresi mahāmuni.
         Ahaṃ tena samayena          jaṭilo uggatāpano
         antalikkhamhi caraṇo         pañcābhiññāsu pāragū.
@Footnote: 1 ka. mahāhan usabhakkhandho

---------------------------------------------------------------------------------------------
page44.
         Dasavīsasahassānaṃ            dhammābhisamayo ahu
         ekadvinnaṃ abhisamayo        gaṇanāto asaṅkhiyo 1-
         vitthārikaṃ bāhujaññaṃ         iddhaṃ phītaṃ ahū tadā
         dīpaṅkarassa bhagavato         sāsanaṃ suvisodhitaṃ.
         Cattāri satasahassāni        chaḷabhiññā mahiddhikā
         dīpaṅkaraṃ lokaviduṃ           parivārenti sabbadā.
         Ye keci tena samayena      jahanti mānusambhavaṃ
         appattamānasā sekhā       garahitā bhavanti te.
         Supupphitaṃ pāvacanaṃ           arahantehi tādihi
         khīṇāsavehi vimalehi         upasobhati sadevake.
         Nagaraṃ rammavatī nāma         sudevo nāma khattiyo
         sumedhā nāma janikā        dīpaṅkarassa satthuno.
         Dasa vassasahassāni          agāraṃ ajjhāvasī jino
         haṃsā koñcā māyurā kkhya 2-  tayo pāsādamuttamā.
         Tīṇi satasahassāni           nāriyo samalaṅkatā
         padumā nāma sā nārī       usabhakkhandho ca atrajo.
         Nimitte caturo disvā       hatthiyānena nikkhami
         anūnadasamāsāni            padhānaṃ padahī jino.
         Padhānacāraṃ caritvāna        abujjhi mānasā muni
         brahmunā yācito santo     dīpaṅkaro mahāmuni.
@Footnote: 1 cha. asaṅkhiyā   2 cha. mayūrākhyā

---------------------------------------------------------------------------------------------
page45.
         Vattacakko mahāvīro        nandārāme vasī jino
         nisinno sirisamūlamhi         akāsi titthiyamaddanaṃ.
         Sumaṅgalo ca tisso ca       ahesuṃ aggasāvakā
         sāgato nāmupaṭṭhāko       dīpaṅkarassa satthuno.
         Nandā ceva sunandā ca      ahesuṃ aggasāvikā
         bodhi tassa bhagavato         pipphalīti pavuccati.
         Asītihatthamubbedho          dīpaṅkaro mahāmuni
         sobhati dīparukkhova          sālarājāva phullito.
         Satasahassavassāni           āyu tassa mahesino
         tāva tiṭṭhamāno so        tāresi janataṃ bahuṃ.
         Jotayitvāna saddhammaṃ        santāretvā mahājanaṃ
         jalitvā aggikkhandhova       nibbuto so sasāvako.
         Sā ca iddhī so ca yaso     tāni ca pādesu cakkaratanāni
         sabbaṃ tamantarahitaṃ           nanu rittā sabbasaṅkhārā"ti.
      Dīpaṅkarassa pana bhagavato aparabhāge ekaṃ asaṅkheyyaṃ
atikkamitvā koṇḍañño nāma satthā udapādi. Tassāpi tayo
sāvakasannipātā ahesuṃ. Paṭhamasannipāte koṭisatasahassaṃ, dutiye
koṭisahassaṃ, tatiye navutikoṭiyo. Tadā bodhisatto vijitācī nāma
cakkavattī hutvā koṭisatasahassasaṅkhassa buddhappamukhassa bhikkhusaṃghassa
mahādānaṃ adāsi. Satthā bodhisattaṃ "buddho bhavissasī"ti byākaritvā
dhammaṃ desesi. So satthu dhammakathaṃ sutvā rajjaṃ niyyādetvā pabbaji.
So tīṇi piṭakāni uggahetvā aṭṭha samāpattiyo pañca abhiññāyo ca

---------------------------------------------------------------------------------------------
page46.
Uppādetvā aparihīnajjhāno brahmaloke nibbatti. Koṇḍaññabuddhassa
pana rammavatī nāma nagaraṃ, sunando nāma khattiyo pitā, sujātā nāma
devī mātā, bhaddo ca subhaddo ca dve aggasāvakā, anuruddho nāma
upaṭṭhāko, tissā ca upatissā ca dve aggasāvikā, sālakalyāṇī
bodhi, aṭṭhāsītihatthubbedhaṃ sarīraṃ, vassasatasahassaṃ āyuppamāṇaṃ ahosi.
         Dīpaṅkarassa aparena        koṇḍañño nāma nāyako
         anantatejo amitayaso      appameyyo durāsadoti.
       Tassa aparabhāge ekaṃ asaṅkheyyaṃ atikkamitvā ekasmiṃyeva
kappe cattāro buddhā nibbattiṃsu maṅgalo sumano revato sobhitoti.
Maṅgalassa bhagavato tayo sāvakasannipātā ahesuṃ. Tesu paṭhamasannipāte
koṭisatasahassabhikkhū ahesuṃ, dutiye koṭisahassaṃ, tatiye
navutikoṭiyo. Vemātikabhātā kirassa ānandakumāro nāma
navutikoṭisaṅkhāya parisāya saddhiṃ dhammassavanatthāya satthu santikaṃ
agamāsi. Satthā tassa anupubbikathaṃ kathesi. So saddhiṃ parisāya
saha paṭisambhidāhi arahattaṃ pāpuṇi. Satthā tesaṃ kulaputtānaṃ
pubbacaritaṃ olokento iddhimayapattacīvarassa upanissayaṃ disvā
dakkhiṇahatthaṃ pasāretvā "etha bhikkhavo"ti āha. Sabbe taṃ
khaṇaṃyeva 1- iddhimayapattacīvaradharā saṭṭhivassikattherā viya
ākappasampannā hutvā satthāraṃ vanditvā parivārayiṃsu. Ayamassa
tatiyo sāvakasannipāto ahosi.

---------------------------------------------------------------------------------------------
page47.
      Yathā pana aññesaṃ buddhānaṃ samantā asītihatthappamāṇāyeva
sarīrappabhā ahosi, na evaṃ tassa. Tassa pana bhagavato sarīrappabhā
niccakālaṃ dasasahassīlokadhātuṃ pharitvā aṭṭhāsi. Rukkhapaṭhavī-
pabbatasamuddādayo antamaso ukkhalikādīni upādāya suvaṇṇapaṭṭa-
pariyonaddhā viya ahesuṃ. Āyuppamāṇaṃ panassa navutivassasahassāni
ahosi. Ettakaṃ kālaṃ candimasuriyādayo attano pabhāya virocituṃ
nāsakkhiṃsu. Rattindivassa paricchedo na paññāyittha. Divā
suriyālokena viya sattā niccaṃ buddhālokeneva vicariṃsu. Sāyaṃ
pupphitakusumānaṃ pāto ravanakasakuṇādīnañca vasena loko
rattindivaparicchedaṃ sallakkhesi.
      Kiṃ pana aññesaṃ buddhānaṃ ayamānubhāvo natthīti? no natthīti.
Tepi hi ākaṅkhamānā dasasahassiṃ vā lokadhātuṃ tato vā bhiyyo ābhāya
phareyyuṃ. Maṅgalassa pana bhagavato pubbapatthanāvasena aññesaṃ
byāmappabhā viya sarīrappabhā niccakālameva dasasahassīlokadhātuṃ
pharitvā aṭṭhāsi. So kira bodhisattacariyakāle vessantarasadise
attabhāve ṭhito saputtadāro vaṅkapabbatasadise pabbate vasi. Atheko
kharadāṭhiko nāma yakkho mahāpurisassa dānajjhāsayataṃ sutvā
brāhmaṇavaṇṇena upasaṅkamitvā mahāsattaṃ dve dārake yāci.
Mahāsatto "dadāmi brāhmaṇassa puttake"ti haṭṭhapahaṭṭho udakapariyantaṃ
paṭhaviṃ kampento dvepi dārake adāsi. Yakkho caṅkamanakoṭiyaṃ
@Footnote: 1 cha. taṅkhaṇaṃyeva

---------------------------------------------------------------------------------------------
page48.
Ālambanaphalakaṃ nissāya ṭhatvā passantasseva mahāsattassa mūlakalāpe
viya dve dārake khādi. Mahāpurisassa yakkhaṃ oloketvā mukhe
vivaṭamatte aggijālaṃ viya lohitadhāraṃ uggiramānaṃ tassa mukhaṃ
disvāpi kesaggamattaṃpi domanassaṃ na uppajji. "sudinnaṃ vata me
dānan"ti cintayamānassa panassa sarīre mahantaṃ pītisomanassaṃ
udapādi. So "imassa me nissandena anāgate imināva nīhārena rasmiyo
nikkhamantū"ti patthanaṃ akāsi. Tassa taṃ patthanaṃ nissāya
buddhabhūtassa sarīrato rasmiyo nikkhamitvā ettakaṃ ṭhānaṃ phariṃsu.
       Aparaṃpissa pubbacaritaṃ atthi. So kira bodhisattakāle ekassa
buddhassa cetiyaṃ disvā "imassa buddhassa mayā jīvitaṃ pariccajituṃ
vaṭṭatī"ti daṇḍadīpikāveṭhananiyāmena sakalasarīraṃ pariveṭhetvā
ratanamattamakulaṃ satasahassagghanikaṃ suvaṇṇapātiṃ sappissa
pūrāpetvā tattha sahassavaṭṭiyo jāletvā taṃ sīsenādāya
sakalasarīraṃ jālāpetvā cetiyaṃ padakkhiṇaṃ karonto sakalarattiṃ
vītināmesi. Evaṃ yāva aruṇuggamanā vāyamantassāpissa lomakūpamattaṃpi
usumaṃ na gaṇhi. Padumagabbhaṃ paviṭṭhakālo viya ahosi. Dhammo hi
nāmesa attānaṃ rakkhantaṃ rakkhati. Tenāha bhagavā
                "dhammo have rakkhati dhammacāriṃ
                dhammo suciṇṇo sukhamāvahāti
                esānisaṃso dhamme suciṇṇe
                na duggatiṃ gacchati dhammacārī"ti 1-.
       Imassapi kammassa nissandena tassa bhagavato sarīrobhāso
dasasahassīlokadhātuṃ pharitvā aṭṭhāsi.
@Footnote: 1 khu. thera. 26/314. khu. jā. 27/290.

---------------------------------------------------------------------------------------------
page49.
       Tadā amhākaṃ bodhisatto suruci nāma brāhmaṇo hutvā "satthāraṃ
nimantessāmī"ti upasaṅkamitvā madhuradhammakathaṃ sutvā "sve mayhaṃ
bhikkhaṃ gaṇhatha bhante"ti āha. "brāhmaṇa kittakehi te bhikkhūhi
attho"ti. "kittakā pana vo bhante parivārā bhikkhū"ti āha. Tadā pana
satthu paṭhamasannipātoyeva hoti, tasmā "koṭisatasahassan"ti āha.
"bhante sabbehipi saddhiṃ mayhaṃ gehe bhikkhaṃ gaṇhathā"ti. Satthā
adhivāsesi. Brāhmaṇo svātanāya nimantetvā gehaṃ gacchanto cintesi
"ahaṃ ettakānaṃ bhikkhūnaṃ yāgubhattavatthādīni dātuṃ sakkomi,
nisīdanaṭṭhānaṃ pana kathaṃ bhavissatī"ti.
       Tassa sā cintā caturāsītiyojanasahassamatthake ṭhitassa
devarañño paṇḍukambalasilāsanassa uṇhabhāvaṃ janesi. Sakko "ko nu kho
maṃ imasmā ṭhānā cāvetukāmo"ti dibbacakkhunā olokento mahāpurisaṃ
disvā "suruci nāma brāhmaṇo buddhappamukhaṃ bhikkhusaṃghaṃ nimantetvā
nisīdanaṭṭhānatthāya cintesi, mayāpi tattha gantvā puññakoṭṭhāsaṃ
gahetuṃ vaṭṭatī"ti vaḍḍhakivaṇṇaṃ nimminitvā vāsipharasuhattho
mahāpurisassa purato pāturahosi. So "atthi nu kho kassaci bhatiyā
kattabban"ti āha. Mahāpuriso taṃ disvā "kiṃ kammaṃ karissasī"ti āha.
"mama ajānanasippaṃ nāma natthi, gehaṃ vā maṇḍapaṃ vā yo yaṃ kāreti,
tassa taṃ kātuṃ jānāmī"ti. "tenahi mayhaṃ kammaṃ atthī"ti. "kiṃ
ayyā"ti. "svātanāya me koṭisatasahassabhikkhū nimantitā, tesaṃ
nisīdanamaṇḍapaṃ karissasī"ti. "ahaṃ nāma kareyyaṃ, sace me bhatiṃ
dātuṃ sakkhissathā"ti. "sakkhissāmi tātā"ti. "sādhu karissāmī"ti
gantvā ekaṃ padesaṃ olokesi. Dvādasaterasayojanappamāṇo padeso
kasiṇamaṇḍalaṃ viya samatalo ahosi. So "ettake ṭhāne sattaratanamayo

---------------------------------------------------------------------------------------------
page50.
Maṇḍapo uṭṭhahatū"ti cintetvā olokesi, tāvadeva paṭhaviṃ bhinditvā
maṇḍapo uṭṭhahi, tassa sovaṇṇamayesu thambhesu rajatamayā ghaṭakā
ahesuṃ, rajatamayesu sovaṇṇamayā, maṇitthambhesu pavāḷamayā,
pavāḷamayesu thambhesu maṇimayā, sattaratanamayesu sattaratanamayāva
ghaṭakā ahesuṃ. Tato "maṇḍapassa antarantarena kiṅkiṇikajālaṃ
olambatū"ti olokesi, saha olokaneneva kiṅkiṇikajālaṃ olambi,
yassa mandavāteritassa pañcaṅgikasseva turiyassa madhurasaddo
niggacchati, dibbasaṅgītappavattanakālo viya hoti. "antarantarā
gandhadāmamālādāmāni olambantū"ti cintesi, gandhadāmamālādāmāni
olambiṃsu. "koṭisatasahassasaṅkhānaṃ bhikkhūnaṃ āsanāni ca ādhārakāni ca
paṭhaviṃ bhinditvā uṭṭhahantū"ti cintesi, tāvadeva uṭṭhahiṃsu. "koṇe koṇe
ekekā udakacāṭiyo uṭṭhahantū"ti cintesi, udakacāṭiyo uṭṭhahiṃsu.
      Ettakaṃ māpetvā brāhmaṇassa santikaṃ gantvā "ehi ayya, tava
maṇḍapaṃ oloketvā mayhaṃ bhatiṃ dehī"ti āha. Mahāpuriso gantvā
maṇḍapaṃ olokesi, olokentassevassa sakalasarīraṃ pañcavaṇṇāya pītiyā
nirantaraṃ phuṭṭhaṃ ahosi. Athassa maṇḍapaṃ olokayato etadahosi "nāyaṃ
maṇḍapo manussabhūtena kato, mayhaṃ pana ajjhāsayaṃ mayhaṃ guṇaṃ
āgamma addhā sakkassa bhavanaṃ uṇhaṃ ahosi, tato sakkena devaraññā
ayaṃ maṇḍapo kato bhavissatī"ti. "na kho pana me yuttaṃ evarūpe
maṇḍape ekadivasaṃyeva dānaṃ dātuṃ, sattāhaṃ dassāmī"ti cintesi.
      Bāhirakadānaṃ hi kittakaṃpi samānaṃ bodhisattānaṃ tuṭṭhiṃ
kātuṃ na sakkoti, alaṅkatasīsaṃ pana chinditvā añjitaakkhīni
uppāṭetvā hadayamaṃsaṃ vā ubbattetvā dinnakāle bodhisattānaṃ cāgaṃ
nissāya tuṭṭhi nāma hoti. Amhākaṃpi hi bodhisattassa sivirājajātake

---------------------------------------------------------------------------------------------
page51.
Devasikaṃ pañcasatasahassakahāpaṇāni vissajjetvā catūsu dvāresu
nagaramajjhe ca dānaṃ dentassa taṃ dānaṃ cāgatuṭṭhiṃ uppādetuṃ
nāsakkhi. Yadā panassa brāhmaṇavaṇṇena āgantvā sakko devarājā
akkhīni yāci, tadā tāni uppāṭetvā dadamānasseva hāso uppajji,
kesaggamattaṃpi cittassa aññathattaṃ nāhosi. Evaṃ dinnadānaṃ nissāya
bodhisattānaṃ titti nāma natthi.
      Tasmā sopi mahāpuriso "sattāhaṃ mayā koṭisatasahassasaṅkhānaṃ
bhikkhūnaṃ dānaṃ dātuṃ vaṭṭatī"ti cintetvā tasmiṃ maṇḍape
buddhappamukhaṃ bhikkhusaṃghaṃ nisīdāpetvā sattāhaṃ gavapānannāma
dānaṃ adāsi. Gavapānanti mahante mahante kolambe khīrassa pūretvā
uddhanesu āropetvā ghanapākapakke khīre thoke taṇḍule pakkhipitvā
pakkamadhusakkarācuṇṇasappīhi abhisaṅkhataṃ bhojanaṃ vuccati.
Manussāyeva pana parivisituṃ nāsakkhiṃsu, devāpi ekantarikā hutvā
parivisiṃsu. Dvādasaterasayojanappamāṇaṭṭhānampi bhikkhū gaṇhituṃ
nappahosiyeva, te pana bhikkhū attano attano ānubhāvena nisīdiṃsu.
Pariyosānadivase sabbabhikkhūnaṃ patte dhovāpetvā bhesajjatthāya
sappinavanītamadhuphāṇitādīni pūretvā ticīvarehi saddhiṃ adāsi,
saṅghanavakabhikkhunā laddhacīvarasāṭakā satasahassagghanakā adāsi.
      Satthā anumodanaṃ karonto "ayaṃ puriso evarūpaṃ mahādānaṃ adāsi.
Ko nu kho bhavissatī"ti upadhārento "anāgate kappasatasahassādhikānaṃ
dvinnaṃ asaṅkheyyānaṃ matthake gotamo nāma buddho bhavissatī"ti
disvā mahāpurisaṃ āmantetvā "tvaṃ ettakaṃ nāma kālaṃ atikkamitvā
gotamo nāma buddho bhavissasī"ti byākāsi. Mahāpuriso byākaraṇaṃ
sutvā "ahaṃ kira buddho bhavissāmi, ko me gharāvāsena

---------------------------------------------------------------------------------------------
page52.
Attho, pabbajissāmī"ti cintetvā tathārūpaṃ sampattiṃ kheḷapiṇḍaṃ
viya chaḍḍetvā satthu santike pabbaji, pabbajitvā buddhavacanaṃ
uggaṇhitvā abhiññā ca samāpattiyo ca nibbattetvā āyupariyosāne
brahmaloke nibbatti.
        Maṅgalassa pana bhagavato nagaraṃ uttaraṃ nāma ahosi, mātāpi
uttarā nāma devī, pitāpi uttaro nāma khattiyo, sudevo ca dhammaseno ca
dve aggasāvakā, pālito nāma upaṭṭhāko, sīvalī ca asokā ca dve
aggasāvikā, nāgarukkho nāma bodhi, aṭṭhāsītihatthubbedhaṃ sarīraṃ ahosi.
Navutivassasahassāni ṭhatvā parinibbāyi. Parinibbute pana tasmiṃ
bhagavati ekappahāreneva dasacakkavāḷasahassāni ekandhakārāni ahesuṃ,
sabbacakkavāḷesu manussānaṃ mahantaṃ ārodanaparidevanaṃ ahosi.
           Koṇḍaññassa aparena      maṅgalo nāma nāyako
           tamaṃ loke nihantvāna     dhammokkamabhidhārayīti.
      Evaṃ dasasahassīlokadhātuṃ andhakāraṃ katvā parinibbutassa
tassa bhagavato aparabhāge sumano nāma satthā udapādi. Tassāpi tayo
sāvakasannipātā ahesuṃ. Paṭhamasannipāte koṭisatasahassabhikkhū
ahesuṃ, dutiye kañcanapabbatamhi navutikoṭisahassāni, tatiye
asītikoṭisahassāni. Tadā mahāsatto atulo nāma nāgarājā ahosi
mahiddhiko mahānubhāvo. So "buddho uppanno"ti sutvā ñātisaṃghaparivuto
nāgabhavanā nikkhamitvā koṭisatasahassabhikkhuparivārassa tassa bhagavato
dibbaturiyehi upahāraṃ kāretvā mahādānaṃ pavattetvā paccekaṃ
dussayugāni datvā saraṇesu patiṭṭhāsi. Sopi naṃ satthā "anāgate buddho
bhavissasī"ti byākāsi. Tassa bhagavato nagaraṃ khemaṃ nāma ahosi, sudatto
nāma rājā pitā, sirimā nāma mātā, saraṇo ca bhāvitatto ca dve

---------------------------------------------------------------------------------------------
page53.
Aggasāvakā, udeno nāma upaṭṭhāko, soṇā ca upasoṇā ca dve
aggasāvikā, nāgarukkho ca bodhi, navutihatthubbedhaṃ sarīraṃ,
navutiyeva vassasahassāni āyuppamāṇaṃ ahosi.
           Maṅgalassa aparena         sumano nāma nāyako
           sabbadhammehi asamo        sabbasattānamuttamoti.
      Tassa aparabhāge revato nāma satthā udapādi. Tassāpi tayo
sāvakasannipātā ahesuṃ. Paṭhamasannipāte gaṇanā nāma natthi, dutiye
koṭisatasahassabhikkhū ahesuṃ, tathā tatiye. Tadā bodhisatto atidevo
nāma brāhmaṇo hutvā satthu dhammadesanaṃ sutvā saraṇesu patiṭṭhāya
sirasi añjaliṃ ṭhapetvā tassa satthuno kilesappahāne vaṇṇaṃ vatvā
uttarāsaṅgena pūjaṃ akāsi. Sopi taṃ "buddho bhavissasī"ti byākāsi.
Tassa pana bhagavato nagaraṃ sudhaññavatī nāma ahosi, pitāpi vipulo
nāma khattiyo, mātā vipulā nāma devī, varuṇo ca brahmadevo ca dve
aggasāvakā, sambhavo nāmupaṭṭhāko, bhaddā ca subhaddā ca dve
aggasāvikā, nāgarukkhova bodhi, sarīraṃ asītihatthubbedhaṃ ahosi, āyu
saṭṭhi vassasahassānīti.
           Sumanassa aparena        revato nāma nāyako
           anūpamo asadiso        atulo uttamo jinoti.
      Tassa aparabhāge sobhito nāma satthā udapādi. Tassāpi tayo
sāvakasannipātā ahesuṃ. Paṭhamasannipāte koṭisatabhikkhū ahesuṃ,
dutiye navutikoṭiyo, tatiye asītikoṭiyo. Tadā bodhisatto ajito nāma
brāhmaṇo hutvā satthu dhammadesanaṃ sutvā saraṇesu patiṭṭhāya
buddhappamukhassa bhikkhusaṃghassa mahādānaṃ adāsi. Sopi naṃ "buddho
bhavissasī"ti byākāsi. Tassa pana bhagavato nagaraṃ sudhammannāma

---------------------------------------------------------------------------------------------
page54.
Ahosi, pitāpi sudhammo nāma rājā, mātāpi sudhammā nāma devī, asamo
ca sunetto ca dve aggasāvakā, anomo nāmupaṭṭhāko, nakulā ca sujātā
ca dve aggasāvikā, nāgarukkhova bodhi, aṭṭhapaññāsahatthubbedhaṃ sarīraṃ
ahosi, navuti vassasahassāni āyuppamāṇanti.
          Revatassa aparena       sobhito nāma nāyako
          samāhito santacitto     asamo appaṭipuggaloti.
       Tassa aparabhāge ekaṃ asaṅkheyyaṃ atikkamitvā ekasmiṃyeva kappe
tayo buddhā nibbattiṃsu anomadassī padumo nāradoti. Anomadassissa
bhagavato tayo sāvakasannipātā ahesuṃ. Paṭhamasannipāte
aṭṭhabhikkhusatasahassāni ahesuṃ, dutiye satta, tatiye cha. Tadā
bodhisatto eko yakkhasenāpati ahosi mahiddhiko mahānubhāvo
anekakoṭisatasahassānaṃ yakkhānaṃ adhipati. So "buddho uppanno"ti
sutvā āgantvā buddhappamukhassa bhikkhusaṃghassa mahādānaṃ adāsi.
Satthāpi naṃ "anāgate buddho bhavissasī"ti byākāsi. Anomadassissa pana
bhagavato candavatī nāma nagaraṃ ahosi, yasavā nāma rājā pitā,
yasodharā nāma mātā, nisabho ca anomo ca dve aggasāvakā, varuṇo
nāmupaṭṭhāko, sundarī ca sumanā ca dve aggasāvikā, ajjunarukkho bodhi,
sarīraṃ aṭṭhapaññāsahatthubbedhaṃ ahosi, vassasatasahassaṃ āyūti.
          Sobhitassa aparena       sambuddho dipaduttamo
          anomadassī amitayaso     tejasī duratikkamoti.
       Tassa aparabhāge padumo nāma satthā udapādi. Tassāpi tayo
sāvakasannipātā ahesuṃ. Paṭhamasannipāte koṭisatasahassabhikkhū
ahesuṃ, dutiye tīṇi satasahassāni, tatiye agāmake araññe
mahāvanasaṇḍavāsīnaṃ bhikkhūnaṃ dve satasahassāni. Tadā tathāgate

---------------------------------------------------------------------------------------------
page55.
Tasmiṃ vanasaṇḍe vasante bodhisatto sīho hutvā satthāraṃ
nirodhasamāpattiṃ samāpannaṃ disvā pasannacitto vanditvā padakkhiṇaṃ
katvā pītisomanassajāto tikkhattuṃ sīhanādaṃ naditvā sattāhaṃ
buddhārammaṇapītiṃ avijahitvā pītisukheneva gocarāya apakkamitvā
jīvitapariccāgaṃ katvā payirupāsamāno aṭṭhāsi. Satthā sattāhaccayena
nirodhā vuṭṭhito sīhaṃ oloketvā "bhikkhusaṃghepi cittaṃ pasādetvā
saṃghaṃ vandissatī"ti "bhikkhusaṃgho āgacchatū"ti cintesi. Bhikkhū tāvadeva
āgamiṃsu. Sīho saṃghe cittaṃ pasādesi. Satthā tassa manaṃ oloketvā
"anāgate buddho bhavissasī"ti byākāsi. Padumassa pana bhagavato
campakannāma nagaraṃ ahosi, asamo nāma rājā pitā, asamā nāma devī
mātā, sālo ca upasālo ca dve aggasāvakā, varuṇo nāmupaṭṭhāko,
rāmā ca surāmā ca dve aggasāvikā, soṇarukkho nāma bodhi,
aṭṭhapaññāsahatthubbedhaṃ sarīraṃ ahosi, āyu vassasatasahassanti.
           Anomadassissa aparena       sambuddho dipaduttamo
           padumo nāma nāmena        asamo appaṭipuggaloti.
        Tassa aparabhāge nārado nāma satthā udapādi. Tassāpi tayo
sāvakasannipātā ahesuṃ. Paṭhamasannipāte koṭisatasahassabhikkhū
ahesuṃ, dutiye navutikoṭisahassāni, tatiye asītikoṭisahassāni.
Tadā bodhisatto isipabbajjaṃ pabbajitvā pañcasu abhiññāsu
aṭṭhasu ca samāpattīsu ciṇṇavasī hutvā buddhappamukhassa
bhikkhusaṃghassa mahādānaṃ datvā lohitacandanena pūjaṃ akāsi.
Sopi taṃ "anāgate buddho bhavissasī"ti byākāsi.

---------------------------------------------------------------------------------------------
page56.
Tassa bhagavato dhaññavatī nāma nagaraṃ ahosi, sudevo nāma khattiyo
pitā, anomā nāma mātā, bhaddapālo ca jitamitto ca dve
aggasāvakā, vāseṭṭho nāmupaṭṭhāko, uttarā ca phagguṇī ca dve
aggasāvikā, mahāsoṇarukkho nāma bodhi, sarīraṃ aṭṭhāsītihatthubbedhaṃ
ahosi, navutivassasahassāni āyūti.
           Padumassa aparena           sambuddho dipaduttamo
           nārado nāma nāmena       asamo appaṭipuggaloti.
        Nāradabuddhassa aparabhāge ekaṃ asaṅkheyyaṃ atikkamitvā ito
satasahassakappamatthake ekasmiṃ kappe ekova padumuttarabuddho nāma udapādi.
Tassāpi tayo sāvakasannipātā ahesuṃ. Paṭhame koṭisatasahassabhikkhū
ahesuṃ, dutiye vebhārapabbate navutikoṭisahassāni, tatiye
asītikoṭisahassāni. Tadā bodhisatto jaṭilo nāma mahāraṭṭhiyo hutvā
buddhappamukhassa bhikkhusaṃghassa sacīvaraṃ dānaṃ adāsi. Sopi naṃ
"anāgate buddho bhavissasī"ti byākāsi. Padumuttarassa pana bhagvato
kāle titthiyā nāma nāhesuṃ, sabbe devamanussā buddhameva saraṇaṃ
agamaṃsu. Tassa nagaraṃ haṃsavatī nāma ahosi, pitā ānando nāma
khattiyo, mātā sujātā nāma devī, devalo ca sujāto ca dve aggasāvakā,
sumano nāmupaṭṭhāko, amitā ca asamā ca dve aggasāvikā, salaḷarukkho
bodhi, sarīraṃ aṭṭhapaṇṇāsahatthubbedhaṃ ahosi, sarīrappabhā
samantato dvādasa yojanāni gaṇhi, vassasatasahassaṃ āyūti.
           Nāradassa aparena         sambuddho dipaduttamo
           padumuttaro nāma jino      akkhobho sāgarūpamoti.

---------------------------------------------------------------------------------------------
page57.
        Tassa aparabhāge sattati kappasahassāni atikkamitvā sumedho ca
sujāto cāti ekasmiṃ kappe dve buddhā nibbattiṃsu. Sumedhassāpi
tayo sāvakasannipātā ahesuṃ. Paṭhamasannipāte sudassananagare
koṭisatakhīṇāsavā ahesuṃ, dutiye pana navutikoṭiyo, tatiye asītikoṭiyo.
Tadā bodhisatto uttaro nāma māṇavo hutvā nidahitvā ṭhapitaṃyeva
asītikoṭidhanaṃ vissajjetvā buddhappamukhassa bhikkhusaṃghassa mahādānaṃ
datvā dhammaṃ sutvā saraṇesu patiṭṭhāya nikkhamitvā pabbaji. Sopi naṃ
"anāgate buddho bhavissasī"ti byākāsi. Sumedhassa bhagavato sudassanannāma
nagaraṃ ahosi, sudatto nāma rājā pitā, mātāpi sudattā nāma, saraṇo ca
sabbakāmo ca dve aggasāvakā, sāgaro nāmupaṭṭhāko, rāmā ca surāmā
ca dve aggasāvikā, mahānimbarukkho bodhi, sarīraṃ aṭṭhāsītihatthubbedhaṃ
ahosi, āyu navuti vassasahassānīti.
        Padumuttarassa aparena        sumedho nāma nāyako
        durāsado uggatejo        sabbalokuttamo munīti.
      Tassa aparabhāge sujāto nāma satthā udapādi. Tassāpi tayo
sāvakasannipāta ahesuṃ. Paṭhamasannipāte saṭṭhi bhikkhusatasahassāni
ahesuṃ, dutiye paññāsaṃ, tatiye cattāḷīsaṃ. Tadā bodhisatto
cakkavattirājā hutvā "buddho uppanno"ti sutvā upasaṅkamitvā dhammaṃ
sutvā buddhappamukhassa bhikkhusaṃghassa saddhiṃ sattahi ratanehi
catumahādīparajjaṃ datvā satthu santike pabbaji. Sakalaraṭṭhavāsino
raṭṭhuppādaṃ gahetvā ārāmikakiccaṃ sādhentā buddhappamukhassa

---------------------------------------------------------------------------------------------
page58.
Bhikkhusaṃghassa niccaṃ mahādānaṃ adaṃsu. Sopi naṃ satthā "anāgate buddho
bhavissasī"ti byākāsi. Tassa bhagavato nagaraṃ sumaṅgasaṃ nāma ahosi, uggato
nāma rājā pitā, pabhāvatī nāma mātā, sudassano ca sudevo ca dve
aggasāvakā, nārado nāmupaṭṭhāko, nāgā ca nāgasamālā ca dve
aggasāvikā, mahāveḷurukkho bodhi. So kira mandacchiddo ghanakkhandho
upari niggatāhi mahāsākhāhi morapiñchakalāpo viya virocittha. Tassa
bhagavato sarīraṃ paṇṇāsahatthubbedhaṃ ahosi, āyu navuti vassasahassānīti.
           Tattheva maṇḍakappamhi      sujāto nāma nāyako
           sīhahanusabhakkhandho 1-      appameyyo durāsadoti.
        Tassa aparabhāge ito aṭṭhārasakappasatamatthake ekasmiṃ kappe
piyadassī atthadassī dhammadassīti tayo buddhā nibbattiṃsu.
Piyadassissāpi tayo sāvakasannipātā ahesuṃ. Paṭhame koṭisatasahassabhikkhū
ahesuṃ, dutiye navutikoṭiyo, tatiye asītikoṭiyo. Tadā bodhisatto
kassapo nāma māṇavo tiṇṇaṃ vedānaṃ pāraṅgato hutvā satthu
dhammadesanaṃ sutvā koṭisatasahassadhanapariccāgena saṃghārāmaṃ
kāretvā saraṇesu ca sīlesu ca patiṭṭhāsi. Atha naṃ satthā
"aṭṭhārasakappasataccayena buddho bhavissasī"ti byākāsi. Tassa bhagavato
anomannāma nagaraṃ ahosi, pitā sudinno nāma rājā, mātā candā
nāma devī, pālito ca sabbadassī ca dve aggasāvakā, sobhito
nāmupaṭṭhāko, sujātā ca dhammadinnā ca dve aggasāvikā, kakudharukkho
bodhi, sarīraṃ asītihatthubbedhaṃ ahosi, navuti vassasahassāni āyūti.
@Footnote: 1 ka. sīhahanu usabhakkhandho

---------------------------------------------------------------------------------------------
page59.
           Sujātassa aparena       sayambhū lokanāyako
           durāsado asamasamo      piyadassī mahāyasoti.
        Tassa aparabhāge atthadassī nāma satthā udapādi. Tassāpi
tayo sāvakasannipātā ahesuṃ. Paṭhame aṭṭhanavuti bhikkhusatasahassāni
ahesuṃ, dutiye aṭṭhāsītisatasahassāni, tathā tatiye. Tadā bodhisatto
susīmo nāma mahiddhikatāpaso hutvā devalokato mandāravapupphacchattaṃ
āharitvā satthāraṃ pūjesi. Sopi naṃ "anāgate buddho bhavissasī"ti
byākāsi. Tassa bhagavato sobhitaṃ nāma nagaraṃ ahosi, sāgaro nāma rājā
pitā, sudassanā nāma mātā, santo ca upasanto ca dve aggasāvakā,
abhayo nāmupaṭṭhāko, dhammā ca sudhammā ca dve aggasāvikā,
campakarukkho bodhi, sarīraṃ asītihatthubbedhaṃ ahosi, sarīrappabhā samantato
sabbakālaṃ yojanamattaṃ pharitvā aṭṭhāsi, āyu vassasatasahassanti.
           Tattheva maṇḍakappamhi       atthadassī narāsabho
           mahātamaṃ nihantvāna        patto sambodhimuttamanti.
        Tassa aparabhāge dhammadassī nāma satthā udapādi. Tassāpi tayo
sāvakasannipātā ahesuṃ. Paṭhame koṭisatabhikkhū ahesuṃ, dutiye
sattatikoṭiyo, tatiye asītikoṭiyo. Tadā bodhisatto sakko devarājā
hutvā dibbagandhapupphehi ca dibbaturiyehi ca pūjaṃ akāsi. Sopi naṃ
"anāgate buddho bhavissasī"ti byākāsi. Tassa bhagavato saraṇannāma
nagaraṃ ahosi, pitā saraṇo nāma rājā, mātā sunandā nāma, padumo ca

---------------------------------------------------------------------------------------------
page60.
Phussadevo ca dve aggasāvakā, sunetto nāmupaṭṭhāko, khemā ca
sabbanāmā ca dve aggasāvikā, timbajālarukkho 1- bodhi, "bimbijālotipi
vuccati, sarīraṃ panassa asītihatthubbedhaṃ ahosi, vassasatasahassaṃ āyūti.
           Tattheva maṇḍakappamhi       dhammadassī mahāyaso
           tamandhakāraṃ vidhamitvā       atirocati sadevaketi.
        Tassa aparabhāge ito catunavutikappamatthake ekasmiṃ kappe
ekova siddhattho nāma buddho udapādi. Tassāpi tayo sāvakasannipātā
ahesuṃ. Paṭhamasannipāte koṭisatasahassabhikkhū ahesuṃ, dutiye
navutikoṭiyo, tatiye asītikoṭiyo. Tadā bodhisatto uggatejo
abhiññābalasampanno maṅgalo nāma tāpaso hutvā mahājambūphalaṃ
āharitvā tathāgatassa adāsi. Satthāpi taṃ phalaṃ paribhuñjitvā
"catunavutikappamatthake tvaṃ buddho bhavissasī"ti bodhisattaṃ
byākāsi. Tassa bhagavato nagaraṃ vebhārannāma ahosi, pitā jayaseno
nāma rājā, mātā suphassā nāma, sambalo ca sumitto ca dve
aggasāvakā, revato nāmupaṭṭhāko, sīvalā ca surāmā ca dve
aggasāvikā, kaṇṇikārarukkho bodhi, sarīraṃ saṭṭhihatthubbedhaṃ ahosi,
vassasatasahassaṃ āyūti.
@Footnote: 1 cha. rattaṅkurarukkho

---------------------------------------------------------------------------------------------
page61.
          Dhammadassissa aparena       siddhattho lokanāyako
          nihantvāna tamaṃ sabbaṃ       suriyo abbhuggato yathāti.
        Tassa aparabhāge ito dvānavutikappamatthake tisso pussoti
ekasmiṃ kappe dve buddhā nibbattiṃsu. Tissassa bhagavato tayo
sāvakasannipātā ahesuṃ. Paṭhamasannipāte bhikkhūnaṃ koṭisataṃ ahosi, dutiye
navutikoṭiyo, tatiye asītikoṭiyo. Tadā bodhisatto mahābhogo mahāyaso
sujāto nāma khattiyo hutvā isipabbajjaṃ pabbajitvā mahiddhikabhāvaṃ patvā
"buddho uppanno"ti sutvā dibbamandāravapadumapāricchattakapupphāni
ādāya catupparisamajjhe gacchantaṃ tathāgataṃ pūjesi, ākāse pupphavitānaṃ
akāsi. Sopi naṃ satthā "ito dvānavutikappe buddho bhavissasī"ti
byākāsi. Tassa bhagavato khemannāma nagaraṃ ahosi, pitā janasandho
nāma khattiyo, mātā padumā nāma, brahmadevo ca udayo ca
dve aggasāvakā, samaṅgo nāma upaṭṭhāko, phussā ca sudattā ca
dve aggasāvikā, asanarukkho bodhi, sarīraṃ saṭṭhihatthubbedhaṃ ahosi,
vassasatasahassaṃ āyūti.
          Siddhatthassa aparena     asamo appaṭipuggalo
          anantasīlo amitayaso    tisso lokagganāyakoti.
        Tassa aparabhāge pusso nāma satthā udapādi. Tassāpi tayo
sāvakasannipātā ahesuṃ. Paṭhamasannipāte saṭṭhi bhikkhusatasahassāni
ahesuṃ, dutiye paṇṇāsa, tatiye dvattiṃsa. Tadā bodhisatto vijitāvī
nāma khattiyo hutvā mahārajjaṃ pahāya satthu santike pabbajitvā tīṇi

---------------------------------------------------------------------------------------------
page62.
Piṭkāni uggahetvā mahājanassa dhammakathaṃ kathesi, sīlapāramiṃ ca
pūresi. Sopi naṃ "buddho bhavissasī"ti tatheva byākāsi. Tassa
bhagavato kāsi nāma nagaraṃ ahosi, jayaseno nāma rājā pitā, sirimā
nāma mātā, surakkhito ca dhammaseno ca dve aggasāvakā, sabhiyo
nāmupaṭṭhāko, cālā ca upacālā ca dve aggasāvikā, āmalakarukkho
bodhi, sarīraṃ aṭṭhapaṇṇāsahatthubbedhaṃ ahosi, navutivassasahassāni
āyūti.
         Tattheva maṇḍakappamhi       ahu satthā anuttaro
         anūpamo asamasamo         pusso lokagganāyakoti.
       Tassa aparabhāge ito ekanavutikappe vipassī nāma bhagavā
udapādi. Tassāpi tayo sāvakasannipātā ahesuṃ. Paṭhamasannipāte
aṭṭhasaṭṭhi bhikkhusatasahassāni ahesuṃ. Dutiye ekasatasahassaṃ, tatiye
asītisahassāni. Tadā bodhisatto mahiddhiko mahānubhāvo atulo
nāma nāgarājā hutvā sattaratanakhacitaṃ sovaṇṇamayaṃ mahāpīṭhaṃ
bhagavato adāsi. Sopi naṃ "ito ekanavutikappe buddho bhavissasī"ti
byākāsi. Tassa bhagavato bandhumatī nāma nagaraṃ ahosi, bandhumā nāma
rājā pitā, bandhumatī nāma mātā, khaṇḍo ca tisso ca dve aggasāvakā,
asoko nāmupaṭṭhāko, candā ca candamittā ca dve aggasāvikā,
pātalirukkho bodhi, sarīraṃ asītihatthubbedhaṃ ahosi, sarīrappabhā
sadā satta yojanāni pharitvā aṭṭhāsi, asīti vassasahassāni āyūti.

---------------------------------------------------------------------------------------------
page63.
          Pussassa aparena         sambuddho dipaduttamo
          vipassī nāma nāmena      loke uppajji cakkhumāti.
       Tassa aparabhāge ito ekattiṃsakappe sikhī ca vessabhū cāti
dve buddhā ahesuṃ. Sikhissāpi bhagavato tayo sāvakasannipātā
ahesuṃ. Paṭhamasannipāte bhikkhusatasahassaṃ ahosi, dutiye asītisahassāni,
tatiye sattatisahassāni. Tadā bodhisatto arindamo nāma rājā
hutvā buddhappamukhassa bhikkhusaṃghassa sacīvaraṃ mahādānaṃ pavattetvā
sattaratanapaṭimaṇḍitaṃ hatthiratanaṃ datvā hatthippamāṇaṃ katvā
kappiyabhaṇḍaṃ adāsi. Sopi naṃ "ito ekattiṃsakappe buddho
bhavissasī"ti byākāsi. Tassa bhagavato aruṇavatī nāma nagaraṃ
ahosi, aruṇo nāma khattiyo pitā, pabhāvatī nāma mātā,
abhibhū ca sambhavo ca dve aggasāvakā, khemaṅkaro nāmupaṭṭhāko,
sakhilā ca padumā ca dve aggasāvikā, puṇḍarīkarukkho
bodhi, sarīraṃ sattatihatthubbedhaṃ ahosi, sarīrappabhā yojanattayaṃ
pharitvā aṭṭhāsi, sattati vassasahassāni āyūti.
       Vipassissa aparena
           sikhīvhayo nāma jino      asamo appaṭipuggaloti.

---------------------------------------------------------------------------------------------
page64.
       Tassa aparabhāge vessabhū nāma satthā udapādi. Tassāpi tayo
sāvakasannipātā ahesuṃ. Paṭhamasannipāte asīti bhikkhusahassāni
ahesuṃ, dutiye sattati, tatiye saṭṭhi. Tadā bodhisatto sudassano nāma
rājā hutvā buddhappamukhassa bhikkhusaṃghassa sacīvaraṃ mahādānaṃ
datvā tassa santike pabbajitvā ācāraguṇasampanno buddharatane
cittīkārapītibahulo ahosi. Sopi naṃ bhagavā "ito ekattiṃsakappe
buddho bhavissasī"ti byākāsi. Tassa pana bhagavato anomannāma nagaraṃ
ahosi, suppatīto nāma rājā pitā, yasavatī nāma mātā,
soṇo ca uttaro ca dve aggasāvakā, upasanto nāmupaṭṭhāko,
dāmā ca sumālā ca dve aggasāvikā, sālarukkho bodhi, sarīraṃ
saṭṭhihatthubbedhaṃ ahosi, saṭṭhi vassasahassāni āyūti.
           Tattheva maṇḍakappamhi        asamo appaṭipuggalo
           vessabhū nāma nāmena       loke uppajji so jinoti.
        Tassa aparabhāge imasmiṃ kappe cattāro buddhā nibbattiṃsu
kakusandho konāgamano kassapo amhākaṃ bhagavāti. Kakusandhassa
bhagavato ekova sāvakasannipāto, tattha cattāḷīsa bhikkhusahassāni
ahesuṃ. Tadā bodhisatto khemo nāma rājā hutvā buddhappamukhassa
bhikkhusaṃghassa sapattacīvaraṃ mahādānañceva añjanādīni bhesajjāni ca

---------------------------------------------------------------------------------------------
page65.
Datvā satthu dhammadesanaṃ sutvā pabbaji. Sopi naṃ satthā byākāsi.
Kakusandhassa pana bhagavato khemaṃ nāma nagaraṃ ahosi, aggidatto
nāma brāhmaṇo pitā, visākhā nāma brāhmaṇī mātā, vidhuro
ca sañjīvo ca dve aggasāvakā, buddhijo nāmupaṭṭhāko, sāmā ca
campakā ca dve aggasāvikā, mahāsirīsarukkho bodhi, sarīraṃ
cattāḷīsahatthubbedhaṃ ahosi, cattāḷīsa vassasahassāni āyūti.
           Vessabhussa aparena       sambuddho dipaduttamo
           kakusandho nāma nāmena    appameyyo durāsadoti.
        Tassa aparabhāge konāgamano nāma satthā udapādi. Tassāpi
eko sāvakasannipāto. Tattha tiṃsa bhikkhusahassāni ahesuṃ. Tadā
bodhisatto pabbato nāma rājā hutvā amaccagaṇaparivuto satthu santikaṃ
gantvā dhammadesanaṃ sutvā buddhappamukhaṃ bhikkhusaṃghaṃ nimantetvā
mahādānaṃ pavattetvā pattuṇṇacīnapaṭṭakoseyyakambaladukūlāni ceva
suvaṇṇapādukañca datvā satthu santike pabbaji. Sopi naṃ byākāsi. Tassa
bhagavato sobhavatī nāma nagaraṃ ahosi, yaññadatto nāma brāhmaṇo pitā,
uttarā nāma brāhmaṇī mātā, bhiyyoso ca uttaro ca dve aggasāvakā,
sotthijo nāmupaṭṭhāko, samuddā ca uttarā ca dve aggasāvikā,
udumbararukkho bodhi, sarīraṃ tiṃsahatthubbedhaṃ ahosi, tiṃsa vassasahassāni āyūti.

---------------------------------------------------------------------------------------------
page66.
          Kakusandhassa aparena        sambuddho dipaduttamo
          konāgamano 1- nāma jino  lokajeṭṭho narāsabhoti.
       Tassa aparabhāge kassapo nāma satthā udapādi. Tassāpi ekova
sāvakasannipāto. Tattha vīsati bhikkhusahassāni ahesuṃ. Tadā
bodhisatto jotipālo nāma māṇavo hutvā tiṇṇaṃ vedānaṃ pāragū
bhūmiyaṃ ca antalikkhe ca pākaṭo ghaṭīkārassa kumbhakārassa mitto
ahosi. So tena saddhiṃ satthāraṃ upasaṅkamitvā dhammakathaṃ sutvā
pabbajitvā āraddhavīriyo tīṇi piṭakāni uggahetvā vattapaṭivatta-
sampattiyā buddhassa sāsanaṃ sobhesi. Sopi naṃ satthā byākāsi. Tassa
bhagavato jātanagaraṃ bārāṇasī nāma ahosi, brahmadatto nāma brāhmaṇo
pitā, dhanavatī nāma brāhmaṇī mātā, tisso ca bhāradvājo ca dve
aggasāvakā, sabbamitto nāmupaṭṭhāko, anuḷā ca uruveḷā ca dve
aggasāvikā, nigrodharukkho bodhi, sarīraṃ vīsatihatthubbedhaṃ ahosi,
vīsati vassasahassāni āyūti.
          Konāgamanassa 2- aparena    sambuddho dipaduttamo
          kassapo nāma nāmena 3-    dhammarājā pabhaṅkaroti.
       Yasmiṃ pana kappe dīpaṅkaradasabalo udapādi, tasmiṃ aññepi tayo
buddhā ahesuṃ. Tesaṃ santikā bodhisattassa byākaraṇaṃ
@Footnote: 1 cha. koṇāgamano. evamuparipi. 2 cha. koṇāgamanassa.
@3 cha. kassapo nāma gottena.

---------------------------------------------------------------------------------------------
page67.
Natthi, tasmā te idha na dassitā. Aṭṭhakathāyaṃ pana tamhā kappā
paṭṭhāya sabbepi buddhe dassetuṃ idaṃ vuttaṃ:-
         "taṇhaṅkaro medhaṅkaro       athopi saraṇaṅkaro
          dīpaṅkaro ca sambuddho       koṇḍañño dipaduttamo
          maṅgalo ca sumano ca        revato sobhito muni
          anomadassī padumo          nārado padumuttaro
          sumedho ca sujāto ca       piyadassī mahāyaso
          atthadassī dhammadassī         siddhattho lokanāyako
          tisso pusso ca sambuddho    vipassī sikhi vessabhū
          kakusandho konāgamano       kassapo cāpi nāyako
          ete ahesuṃ sambuddhā      dhutarāgā samāhitā.
          Sataraṃsīva uppannā          mahātamavinodanā
          jalitvā aggikhandhāva        nibbutā te sasāvakā"ti.
       Tattha amhākaṃ bodhisatto dīpaṅkarādīnaṃ catuvīsatiyā buddhānaṃ
santike adhikāraṃ karonto kappasatasahassādhikāni cattāri
asaṅkheyyāni āgato. Kassapassa pana bhagavato orabhāge ṭhapetvā
imaṃ sammāsambuddhaṃ añño buddho nāma natthi. Iti dīpaṅkarādīnaṃ
catuvīsatiyā buddhānaṃ santike laddhabyākaraṇo pana bodhisatto yenena:-

---------------------------------------------------------------------------------------------
page68.
         "manussattaṃ liṅgasampatti       hetu satthāradassanaṃ
          pabbajjā guṇasampatti        adhikāro ca chandatā
          aṭṭhadhammasamodhānā         abhinīhāro samijjhatī"ti 1-
ime aṭṭha dhamme samodhānetvā dīpaṅkarapādamūle katābhinīhārena
"handa buddhakare dhamme vicināmi ito cito"ti ussāhaṃ katvā "vicinanto
tadādakkhiṃ paṭhamaṃ dānapāramin"ti dānapāramitādayo buddhakārakā
dhammā diṭṭhā, te pūrentoyeva yāva vessantarattabhāvā āgami.
Āgacchanto ca ye te katābhinīhārānaṃ bodhisattānaṃ ānisaṃsā
saṃvaṇṇitā:-
          evaṃ sabbaṅgasampannā       bodhiyā niyatā narā
          saṃsaraṃ dīghamaddhānaṃ           kappakoṭisatehipi.
          Avīcimhi nuppajjanti         tathā lokantaresu ca
          nijjhāmataṇhā khuppipāsā     na honti kālakañjikā.
          Na honti khuddakā pāṇā     uppajjantāpi duggatiṃ
          jāyamānā manussesu        jaccandhānabhavantite.
@Footnote: 1 khu. buddha. 33/422.

---------------------------------------------------------------------------------------------
page69.
          Sotavekallatā natthi        na bhavanti mūgapakkhikā
          itthībhāvaṃ na gacchanti        ubhatobyañjanapaṇḍakā.
          Na bhavanti pariyāpannā       bodhiyā niyatā narā
          muttā ānantarikehi        sabbattha suddhagocaRā.
          Micchādiṭṭhiṃ na sevanti       kammakiriyadassanā
          vasamānāpi saggesu         asaññaṃ nūpapajjare.
          Suddhāvāsesu devesu       hetu nāma na vijjati
          nekkhammaninnā sappurisā     visaṃyuttā bhavābhave
          caranti lokatthacariyāyo      pūrenti sabbapāramī"ti
      te ānisaṃse adhigantvāva āgato.
      Pāramiyo pūrentassa cassa akittibrāhmaṇakāle saṅkhabrāhmaṇakāle
dhanañjayarājakāle mahāsudassanakāle mahāgovindakāle nimimahārājakāle
candakumārakāle visayhaseṭṭhikāle sivirājakāle vessantarakāleti
dānapāramitāya pūritattabhāvānaṃ parimāṇaṃ nāma natthi. Ekantena
panassa sasapaṇḍitajātake:-

---------------------------------------------------------------------------------------------
page70.
         "bhikkhāya upagataṃ disvā       sakattānaṃ pariccajiṃ
          dānena me samo natthi      esā me dānapāramī"ti. 1-
Evaṃ attapariccāgaṃ karontassa dānapāramitā paramatthapāramī nāma jātā.
       Tathā sīlavarājakāle campeyyanāgarājakāle bhūridattanāgarājakāle
chaddantanāgarājakāle jayaddisarājaputtakāle alīnasattukumārakāleti
sīlapāramitāya pūritattabhāvānaṃ parimāṇaṃ nāma natthi. Ekantena
panassa saṅkhapālajātake:-
        "sūlehi vijjhiyantepi         koṭṭiyantepi sattibhi 2-
         bhojaputte na kuppāmi       esā me sīlapāramī"ti. 3-
Evaṃ attapariccāgaṃ karontassa sīlāpāramitā paramatthapāramī nāma jātā.
@Footnote: 1 khu. cariyā. 33/567. 2 cha. sūlehi vijjhiyantopi koṭṭiyantopi
@sattihi. 3 khu. cariyā. 33/578.

---------------------------------------------------------------------------------------------
page71.
       Tathā somanassakumārakāle hatthipālakumārakāle ayogharapaṇḍita-
kāleti mahārajjaṃ pahāya nekkhammapāramitāya pūritattabhāvānaṃ parimāṇaṃ nāma
natthi. Ekantena panassa cullasutasomajātake 1-:-
        "mahārajjaṃ hatthagataṃ          kheḷapiṇḍaṃva chaḍḍayiṃ
         cajato na hoti lagganaṃ 2-    esā me nekkhammapāramī"ti
       evaṃ nissaṅgatāya rajjaṃ chaḍḍetvā nikkhamantassa nekkhammapāramitā
paramatthapāramī nāma jātā.
       Tathā vidhurapaṇḍitakāle mahāgovindapaṇḍitakāle kuddālapaṇḍitakāle
arakapaṇḍitakāle bodhiparibbājakakāle mahosadhapaṇḍitakāleti
paññāpāramitāya pūritattabhāvānaṃ parimāṇaṃ nāma natthi. Ekantena panassa
senakajātake 3- senakapaṇḍitakāle:-
@Footnote: 1 ka. cūḷasutasomajātake 2 cha. laggaṃ
@3 cha. sattubhastajātake

---------------------------------------------------------------------------------------------
page72.
         "paññāya vicinantohaṃ       brāhmaṇaṃ mocayiṃ dukhā
          paññāya me samo natthi    esā me paññāpāramī"ti
antobhastagataṃ sappaṃ dassentassa paññāpāramitā paramatthapāramī nāma jātā.
       Tathā vīriyapāramitādīnampi pūritattabhāvānaṃ parimāṇaṃ nāma
natthi. Ekantena panassa mahājanakajātake:-
         "atīradassī jalamajjhe       hatā sabbeva mānusā
          cittassa aññathā natthi     esā me vīriyapāramī"ti
      evaṃ mahāsamuddaṃ tarantassa pavattā vīriyapāramitā
paramatthapāramī nāma jātā. Khantivādījātake:-
         "acetanaṃva koṭṭente     tiṇhena pharasunā mamaṃ
          kāsirāje na kuppāmi     esā me khantipāramī"ti.
Evaṃ acetanabhāvena 1- viya mahādukkhaṃ adhivāsentassa khantipāramitā
paramatthapāramī nāma jātā. Mahāsutasomajātake:-
@Footnote: 1 ka. acetanābhāvena

---------------------------------------------------------------------------------------------
page73.
         "saccavācaṃ anurakkhanto      cajitvā mama jīvitaṃ
          mocesiṃ ekasataṃ khattiye    esā me saccapāramī"ti 1-
       evaṃ jīvitaṃ cajitvā saccamanurakkhantassa saccapāramitā paramatthapāramī
nāma jātā. Mūgapakkhajātake:-
         "mātā pitā na me dessā   attā me na ca dessiyo
          sabbaññutaṃ piyaṃ mayhaṃ         tasmā vatamadhiṭṭhahin"ti 2-.
Evaṃ jīvitaṃpi cajitvā vataṃ adhiṭṭhahantassa adhiṭṭhānapāramitā paramatthapāramī
nāma jātā. Suvaṇṇasāmajātake:-
         "na maṃ koci uttasati        napihaṃ bhāyāmi kassaci
          mettābalenupatthaddho      ramāmi pavane tadā"ti 3-
       evaṃ jīvitaṃpi anoloketvā mettāyantassa mettāpāramitā
paramatthapāramī nāma jātā. Lomahaṃsajātake:-
         "susāne seyyaṃ kappemi      chavaṭṭhikaṃ upadhāyahaṃ 4-
          gāmamaṇḍalā 5- upāgantvā  rūpaṃ dassentinappakan"ti 6-
@Footnote: 1 cariyāpiṭaka "saccavācānurakkhanto    jīvitaṃ cajitumupāgamiṃ
@          saccena me samo natthi  esā me saccapāramī"ti.
@2 khu.cariyā. 33/586.
@3 khu.cariyā. 33/593. 4 khu.cariyā. upanidhāya
@5 cha. gāmaṇḍalā. jātakaṭīkā gomaṇḍalā.
@6 khu. cariyā. 33/594.

---------------------------------------------------------------------------------------------
page74.
Evaṃ gāmadārakesu niṭṭhubhanādīhi ceva mālāgandhūpahārādīhi ca
sukhadukkhaṃ uppādentesupi upekkhaṃ anativattantassa upekkhāpāramitā
paramatthapāramī nāma jātā.
       Ayamettha saṅkhePo. Vitthārato panesa attho cariyāpiṭakato
gahetabbo. Evaṃ pāramiyo pūretvā vessantarattabhāve ṭhito:-
        "acetanāyaṃ paṭhavī          aviññāya sukhaṃ dukkhaṃ 1-
         sāpi dānabalā mayhaṃ       sattakkhattumakampathā"ti 2-
      evaṃ mahāpaṭhavikampanāni 3- mahāpuññāni katvā āyupariyosāne 4-
tato cuto tusitabhavane nibbatti. Iti dīpaṅkarapādamūlato paṭṭhāya
yāva ayaṃ tusitapure nibbatti, ettakaṃ ṭhānaṃ "dūrenidānaṃ nāmā"ti
veditabbaṃ.
                   Dūrenidānakathā niṭṭhitā.
@Footnote: 1 cha. dukhaṃ   2 khu. cariyā. 33/565.
@3 cha. mahāpathavikampanādīni.  4 ka. āyuhapariyosāne

---------------------------------------------------------------------------------------------
page75.
                       Avidūrenidānaṃ
      tusitapure vasanteyeva pana bodhisatte buddhakolāhalannāma
udapādi. Lokasmiṃ hi tīṇi kolāhalāni uppajjanti kappakolāhalaṃ
buddhakolāhalaṃ cakkavattikolāhalanti. Tassa vassasatasahassassa
accayena kappuṭṭhānaṃ bhavissatīti lokabyūhā nāma kāmāvacaradevā
muttasirā vikiṇṇakesā rudamukhā assūni hatthehi puñchamānā

---------------------------------------------------------------------------------------------
page76.
Rattavatthanivatthā ativiya virūpavesadhārino hutvā manussapathe vicarantā
evaṃ ārocenti mārisā ito vassasatasahassassa accayena kappuṭṭhānaṃ
bhavissati ayaṃ lokopi nassissati mahāsamuddopi nassissati ayañca
mahāpaṭhavī sineru ca pabbatarājā uḍḍayhissanti vinassissanti yāva
brahmalokā vināso bhavissati mettaṃ mārisā bhāvetha karuṇaṃ muditaṃ
upekkhaṃ mārisā bhāvetha mātaraṃ upaṭṭhahatha kulejeṭṭhāpacāyino
hothāti. Idaṃ kappakolāhalannāma. Vassasahassassa accayena
pana sabbaññubuddho loke uppajjissatīti lokapāladevatā ito
mārisā vassasahassassa accayena buddho loke uppajjissatīti
ugghosentiyo āhiṇḍanti. Idaṃ buddhakolāhalannāma. Vassasatassa
accayena cakkavattirājā uppajjissatīti devatāyeva ito mārisā
vassasatassa accayena cakkavattirājā loke uppajjissatīti
ugghosentiyo āhiṇḍanti. Idaṃ cakkavattikolāhalannāma. Imāni
tīṇi kolāhalāni mahantāni honti. Tesu buddhakolāhalasaddaṃ
sutvā sakaladasasahassacakkavāḷadevatā ekato sannipatitvā asuko
nāma satto buddho bhavissatīti ñatvā taṃ upasaṅkamitvā āyācanti
āyācamānā ca pubbanimittesu uppannesu āyācanti. Tadā pana
sabbāpi devatā ekekacakkavāḷe cātummahārājasakkasuyāmasantusita-
nimmānaratiparanimmitavasavattimahābrahmehi saddhiṃ ekacakkavāḷe
sannipatitvā tusitabhavane bodhisattassa santikaṃ gantvā mārisa
tumhehi dasa pāramiyo pūrentehi na sakkasampattiṃ na mārasampattiṃ na

---------------------------------------------------------------------------------------------
page77.
Cakkavattisampattiṃ na brahmasampattiṃ paṭṭhentehi pūritā lokanittharaṇatthāya
pana sabbaññutaṃ paṭṭhentehi pūritā so vo idāni kālo mārisa
buddhattāya samayo mārisa buddhattāyāti yāciṃsu.
      Atha mahāsatto devatānaṃ paṭiññaṃ adatvā kāladīpadesakula-
janettiāyuparicchedavasena pañca mahāvilokanāni viloketi. Tattha
kālo nu kho akālo nu khoti paṭhamaṃ kālaṃ vilokesi. Tattha
vassasatasahassato uddhaṃ vaḍḍhito āyukālo kālo nāma na hoti.
Kasmā. Tadā hi sattānaṃ jātijarāmaraṇāni na paññāyanti
buddhānañca dhammadesanā tilakkhaṇavinimuttā natthi tesaṃ aniccaṃ
dukkhamanattāti kathentānaṃ kathannāmetaṃ kathentīti neva sotabbaṃ na
saddahitabbaṃ maññanti tato abhisamayo na hoti tasmiṃ asati aniyyānikaṃ
sāsanaṃ hoti tasmā akālo. Vassasatato onaṃ āyukālopi
kālo na hoti. Kasmā. Tadā sattā ussannakilesā honti
ussannakilesānañca dinno ovādo ovādaṭṭhāne
na tiṭṭhati udake daṇḍarāji viya so khippaṃ vigacchati tasmā
sopi akālo. Vassasatasahassato paṭṭhāya heṭṭhā vassasatato
paṭṭhāya uddhaṃ āyukālo kālo nāma. Tadā ca vassasatakālo. Atha
mahāsatto nibbattitabbakāloti passi. Tato dīpaṃ vilokento
cattāro mahādīpe oloketvā tīsu dīpesu buddhā na nibbattanti
jambūdīpeyeva nibbattantīti dīpaṃ passi. Tato jambūdīpo nāma
mahā dasayojanasahassaparimāṇo katarasmiṃ nu kho padese buddhā

---------------------------------------------------------------------------------------------
page78.
Nibbattantīti okāsaṃ vilokento majjhimadesaṃ passi. Majjhimadeso
nāma puratthimāya disāya kajaṅgalaṃ nāma nigamo tassa aparena
mahāsālo tato paraṃ paccantimā janapadā orato majjhe
pubbadakkhiṇāya sallavatī nāma nadī tato paraṃ paccantimā janapadā
orato majjhe dakkhiṇāya disāya setakaṇṇikannāma nigamo
tato paraṃ paccantimā janapadā orato majjhe pacchimāya
disāya thūnannāma brāhmaṇagāmo tato paraṃ paccantimā janapadā
orato majjhe uttarāya disāya usīraddhajo nāma pabbato
tato paraṃ paccantimā janapadā orato majjheti evaṃ vinaye
vutto padeso. So āyāmato tīṇi yojanasatāni vitthārato
aḍḍhateyyāni parikkhepato navayojanasatānīti. Etasmiṃ padese buddhā
ca paccekabuddhā ca aggasāvakā ca cakkavattirājāno ca aññe ca
mahesakkhā khattiyabrāhmaṇagahapatimahāsālā uppajjanti idaṃ cettha
kapilavatthuṃ nāma nagaraṃ tattha mayā nibbattitabbanti niṭṭhaṃ agamāsi.
Tato kulaṃ vilokento buddhā nāma vessakule vā suddakule
vā na nibbattanti lokasammate pana khattiyakule vā brāhmaṇakule
vā dvīsuyeva kulesu nibbattanti idāni ca khattiyakulaṃ lokasammataṃ
tattha nibbattissāmi suddhodanamahārājā pitā me bhavissatīti
kulaṃ passi. Tato mātaraṃ vilokento buddhamātā nāma purisalolā
surādhuttā na hoti kappasatasahassaṃ pana pūritapāramī jātito
paṭṭhāya akhaṇḍapañcasīlāyeva hoti ayañca mahāmāyā nāma devī

---------------------------------------------------------------------------------------------
page79.
Edisī ayaṃ me mātā bhavissatīti kittakaṃ panassā āyūti dasannaṃ
māsānaṃ upari satta divasāni passi.
      Iti imaṃ pañcamahāvilokanaṃ viloketvā kālo me mārisa
buddhabhāvāyāti devatānaṃ saṅgahaṃ karonto paṭiññaṃ datvā gacchatha
tumheti tā devatā uyyojetvā tusitadevatāhi parivuto tusitapure
nandavanaṃ pāvisi. Sabbadevalokesu hi nandavanaṃ atthiyeva. Tatra
nandavane devatā ito cuto mārisa sugatiṃ gacchāti pubbekata-
kusalakammokāsaṃ sārayamānā vicaranti. So evaṃ devatāhi kusalaṃ
sārayamānāhi parivuto tattha vicaranto cavitvā mahāmāyāya deviyā
kucchismiṃ paṭisandhiṃ gaṇhi. Yena pana vidhānena gaṇhi tassāvibhāvatthaṃ
ayaṃ anupubbikathā.
      Tadā kira kapilavatthunagare āsāḷhanakkhattaṃ saṅghuṭṭhaṃ ahosi.
Mahājano nakkhattaṃ kīḷati. Mahāmāyāpi devī pure puṇṇamāya
sattamadivasato paṭṭhāya vigatasurāpānaṃ mālāgandhavibhūsanasampannaṃ
nakkhattakīḷaṃ anubhavamānā sattamadivase pātova uṭṭhāya gandhodakena
nhāyitvā cattāri satasahassāni vissajjetvā mahādānaṃ datvā
sabbālaṅkāravibhūsitā varabhojanaṃ bhuñjitvā uposathaṅgāni
adhiṭṭhāya alaṅkatapaṭiyattaṃ sirigabbhaṃ pavisitvā sirisayane nipannā
niddaṃ okkamamānā imaṃ supinaṃ addasa cattāro kira naṃ mahārājāno
sayaneneva saddhiṃ ukkhipitvā himavantaṃ pavisitvā saṭṭhiyojanike
silātale sattayojanikassa mahāsālarukkhassa heṭṭhā ṭhapetvā ekamantaṃ
aṭṭhaṃsu. Atha nesaṃ

---------------------------------------------------------------------------------------------
page80.
Deviyo āgantvā deviṃ anotattadahaṃ netvā manussamalaharaṇatthaṃ
nhāpetvā dibbavatthaṃ nivāsāpetvā dibbagandhehi vilimpāpetvā
dibbapupphāni pilandhāpetvā tato avidūre eko rajatapabbato tassa
anto kanakavimānaṃ atthi tattha pācīnato uccaīsakaṃ dibbasayanaṃ
paññāpetvā nisajjāpesuṃ. Atha bodhisatto setavaravāraṇo hutvā
tato avidūre eko suvaṇṇapabbato tattha vicaritvā tato oruyha
rajatapabbataṃ āruhitvā uttaradisato āgamma rajatadāmavaṇṇāya
soṇḍāya setapadumaṃ gahetvā koñcanādaṃ naditvā kanakavimānaṃ
pavisitvā mātusayanaṃ tikkhattuṃ padakkhiṇaṃ katvā dakkhiṇapassaṃ
padāletvā kucchippaviṭṭhasadiso ahosi. Evaṃ uttarāsāḷhanakkhatte
paṭisandhiṃ gaṇhi.
      Punadivase pabuddhā devī taṃ supinaṃ rañño ārocesi. Rājā
catusaṭṭhimatte brāhmaṇapāmokkhe pakkosāpetvā gomayaharitupalittāya
lājādīhi katamaṅgalasakkārāya bhūmiyā mahārahāni āsanāni paññāpetvā
tattha nisinnānaṃ brāhmaṇānaṃ sappimadhusakkarābhisaṅkhatassa varapāyāsassa
suvaṇṇarajatapātiyo pūretvā suvaṇṇarajatapātīhi paṭikujjitvā adāsi
aññehi ca ahatavatthakapilagāvīdānādīhi saddhiṃ te santappesi
atha tesaṃ sabbakāmasantappitānaṃ supinaṃ ārocetvā kiṃ bhavissatīti
pucchi. Brāhmaṇā āhaṃsu mā cintayittha mahārāja
deviyā te kucchimhi gabbho patiṭṭhito so ca kho
purisagabbho patiṭṭhito na itthīgabbho putto te bhavissati

---------------------------------------------------------------------------------------------
page81.
So sace agāraṃ ajjhāvasissati rājā bhavissati cakkavatti sace
agārā nikkhamma pabbajissati buddho bhavissati loke vivaṭacchadoti.
     Bodhisattassa pana mātukucchimhi paṭisandhigahaṇakkhaṇeyeva
ekappahāreneva sakaladasasahassī lokadhātu saṅkampi sampakampi
sampavedhi. Dvattiṃsa pubbanimittāni pāturahesuṃ. Dasasu cakkavāḷasahassesu
appamāṇo obhāso phari. Tassa taṃ siriṃ daṭṭhukāmā viya andhā cakkhūni
paṭilabhiṃsu. Badhirā saddaṃ suṇiṃsu. Mūgā sammālapiṃsu. Khujjā
ujugattā ahesuṃ. Paṅgulā padasā gamanaṃ paṭilabhiṃsu. Bandhanagatā
sabbasattā andubandhanādīhi mucciṃsu. Sabbanarakesu aggi nibbāyi.
Pittivisaye khuppipāsā vūpasamiṃsu. Tiracchānagatānaṃ bhayaṃ nāhosi.
Sabbasattānaṃ rogo ceva rāgādikilesaggi ca vūpasamiṃsu. Sabbasattā
piyavācā ahesuṃ. Madhurenākārena assā hasiṃsu vāraṇā gajjiṃsu.
Sabbaturiyāni sakasakaninnādaṃ muñciṃsu aghaṭṭitāniyeva. Manussānaṃ
hatthūpagāni ābharaṇāni viraviṃsu. Sabbā disā vippasannā ahesuṃ.
Sattānaṃ sukhaṃ uppādayamāno mudu sītalo vāto pavāyi. Akālamegho
pavassi. Paṭhavitopi udakaṃ ubbhijjitvāpi sandati. Pakkhino
ākāsagamanaṃpi vijahiṃsu. Nadiyo asandamānā aṭṭhaṃsu. Mahāsamudde
madhuraṃ udakaṃ ahosi. Sabbatthakameva pañcavaṇṇehi padumehi sañchannaṃ
talaṃ ahosi. Thalajajalajādīni sabbapupphāni pupphiṃsu. Rukkhānaṃ
khandhesu khandhapadumāni sākhāsu sākhapadumāni latāsu latāpadumāni
pupphiṃsu. Thale silātalāni bhinditvā uparupari satta satta hutvā

---------------------------------------------------------------------------------------------
page82.
Daṇḍapadumāni nāma nikkhamiṃsu. Ākāse olambitapadumāni nibbattiṃsu.
Samantato pupphavassaṃ vassi. Ākāse dibbaturiyāni vajjiṃsu.
Sakaladasasahassī lokadhātu vaṭṭetvā vissaṭṭhamālāguḷaṃ viya uppīḷetvā
bandhamālākalāpo viya alaṅkatapaṭiyattamālāsayanaṃ viya ca ekamālāmālinī
vipphurantavālavījanī pupphadhūpagandhaparivāsitā paramasobhaggappattā
ahosi.
     Evaṃ gahitapaṭisandhikassa bodhisattassa paṭisandhito paṭṭhāya
bodhisattassa ceva bodhisattassa mātuyā ca upaddavanivāraṇatthaṃ
khaggahatthā cattāro devaputtā ārakkhaṃ gaṇhiṃsu. Bodhisattamātuyā
purisesu rāgacittaṃ nuppajji. Lābhaggayasaggappattā ca ahosi
sukhinī akilantakāyā bodhisattañca antokucchigataṃ vippasanne maṇiratane
āvutapaṇḍarasuttaṃ viya passati. Yasmā bodhisattena vasitakucchi
nāma cetiyagabbhasadisā na sakkā hoti aññena sattena āvasituṃ
vā paribhuñjituṃ vā tasmā bodhisattamātā sattāhajāte bodhisatte
kālaṃ katvā tusitapure nibbatti. Yathā ca aññā itthiyo dasamāse
appatvāpi atikkamitvāpi nisinnāpi nipannāpi vijāyanti na evaṃ
bodhisattamātā. Sā pana bodhisattaṃ dasamāse kucchiyā pariharitvā
ṭhitā ca vijāyati. Ayañcesā bodhisattamātu dhammatā.
Mahāmāyāpi devī pattena telaṃ viya dasamāse kucchiyā bodhisattaṃ
pariharitvā paripuṇṇagabbhā ñātigharaṃ gantukāmā suddhodanamahārājassa
ārocesi icchāmahaṃ deva kulasantakaṃ devadahanagaraṃ

---------------------------------------------------------------------------------------------
page83.
Gantunti. Rājā sādhūti sampaṭicchitvā kapilavatthuto yāva
devadahanagarā maggaṃ samaṃ kāretvā kaddalipuṇṇaghaṭadhajapaṭākāhi
alaṅkārāpetvā deviṃ suvaṇṇasīvikāya nisīdāpetvā amaccasahassena
ukkhipāpetvā mahantena parivārena pesesi. Dvinnaṃ pana nagarānaṃ
antare ubhayanagaravāsīnaṃpi lumbinivanaṃ nāma maṅgalasālavanaṃ atthi.
Tasmiṃ samaye mūlato yāva aggasākhā sabbaṃ ekaphāliphullaṃ ahosi.
Sākhantarehi ceva pupphantarehi ca pañcavaṇṇā bhamaravaṇṇā
nānappakārā ca sakuṇasaṅghā madhurassarena vikūjantā vicaranti.
Sakalaṃ lumbinivanaṃ cittalatāvanasadisaṃ mahānubhāvassa rañño susajjitaṃ
āpānatalamaṇḍalaṃ viya hoti. Deviyā taṃ disvā sālavanakīḷaṃ
kīḷitukāmatā udapādi. Amaccā deviṃ gahetvā sālavanaṃ pavisiṃsu. Sā
maṅgalasālamūlaṃ gantvā sālasākhāyaṃ gaṇhitukāmā ahosi. Sālasākhā
suseditavettaggaṃ viya onamitvā deviyā hatthapathaṃ upagacchi. Sā
hatthaṃ pasāretvā sākhaṃ aggahesi.
     Tāvadeva cassā kammajavātā caliṃsu. Athassā sāṇiyā
parikkhipitvā mahājano paṭikkami. Sālasākhaṃ gahetvā tiṭṭhamānāyaeva
cassā gabbhavuṭṭhānaṃ ahosi. Taṃ khaṇaṃyeva cattāro visuddhacittā
mahābrahmāno suvaṇṇajālaṃ ādāya sampattā tena suvaṇṇajālena
bodhisattaṃ sampaṭicchitvā mātu purato ṭhapetvā attamanā devi
hohi mahesakkho te putto uppannoti āhaṃsu. Yathā pana
aññe sattā mātukucchito nikkhamantā paṭikkūlena asucinā makkhitā

---------------------------------------------------------------------------------------------
page84.
Nikkhamanti na evaṃ bodhisatto. So pana dhammāsanato otaranto
dhammakathiko viya nisseṇito otaranto puriso viya dve hatthe ca
pāde ca pasāretvā ṭhitakova mātukucchisambhavena kenaci asucinā
amakkhito suddho visuddho kāsikavatthe nikkhittamaṇiratanaṃ viya jotayanto
mātukucchito nikkhami. Evaṃ santepi bodhisattassa ca bodhisattamātuyā
ca sakkāratthaṃ ākāsato dve udakadhārā nikkhamitvā bodhisattassa
ca mātuyā ca sarīre utuṃ gāhāpesuṃ. Atha naṃ suvaṇṇajālena
paṭiggahetvā ṭhitānaṃ brahmānaṃ hatthato cattāro mahārājāno
maṅgalasammatāya sukhasamphassāya ajinappaveṇiyā gaṇhiṃsu. Tesaṃ
hatthato manussā dukūlacumbaṭakena paṭiggaṇhiṃsu. Manussānaṃ
hatthato muccitvā paṭhaviyaṃ patiṭṭhāya puratthimadisaṃ olokesi.
Anekāni cakkavāḷasahassāni ekaṅgaṇāni ahesuṃ. Tattha devamanussā
gandhamālādīhi pūjayamānā mahāpurisa idha tumhehi sadiso añño
natthi kuto uttaritaroti āhaṃsu. Evaṃ catasso disā anudisā
heṭṭhā uparīti dasapi disā vidisā anuviloketvā attanā sadisaṃ
adisvā ayaṃ uttaradisāti sattapadavītihārena agamāsi mahābrahmunā
setacchattaṃ dhārayamānena suyāmena devaputtena vālavījaniṃ aññāhi
ca devatāhi sesarājakakudhabhaṇḍahatthāhi anugammamāno tato sattamapade
ṭhito aggohamasmi lokassāti ādikaṃ āsabhivācaṃ nicchārento
sīhanādaṃ nadi.
     Bodhisatto hi tīsu attabhāvesu mātukucchito nikkhantamattova

---------------------------------------------------------------------------------------------
page85.
Vācaṃ nicchāresi mahosadhattabhāve vessantarattabhāve imasmiṃ
attabhāveti. Mahosadhattabhāve kirassa mātukucchito nikkhamantasseva
sakko devarājā āgantvā candanasāraṃ hatthe ṭhapetvā gato.
So taṃ muṭṭhiyaṃ katvā nikkhamanto. Atha naṃ mātā tāta kiṃ
gahetvā āgatosīti pucchi. Osadhaṃ ammāti. Iti osadhaṃ
gahetvā āgatattā osadhadārakotvevassa nāmaṃ akaṃsu. Taṃ osadhaṃ
gahetvā cāṭiyaṃ pakkhipiṃsu. Āgatāgatānaṃ andhabadhirādīnaṃ tadeva
sabbarogavūpasamāya bhesajjaṃ ahosi. Tato mahantaṃ idaṃ osadhaṃ
mahantaṃ idaṃ osathanti uppannavacanaṃ upādāya mahosadhotvevassa
nāmaṃ jātaṃ. Vessantarattabhāve pana mātukucchito nikkhantamatto
dakkhiṇahatthaṃ pasāretvāva atthi nu kho amma kiñci dhanaṃ gehasmiṃ
dānaṃ dassāmīti vadanto nikkhami. Athassa mātā sadhane kule
nibbattosi tātāti puttassa hatthaṃ attano hatthatale katvā
sahassatthavikaṃ ṭhapāpesi. Imasmiṃ attabhāve imaṃpi sīhanādaṃ nadīti.
     Evaṃ bodhisatto tīsu attabhāvesu mātukucchito nikkhantamattova
vācaṃ nicchāresi. Yathā ca paṭisandhikkhaṇe evaṃ jātakkhaṇepissa
dvattiṃsa pubbanimittāni pāturahesuṃ. Yasmiṃ pana samaye amhākaṃ
bodhisatto lumbinivane jāto tasmiṃyeva samaye rāhulamātā devī
channo amacco kāḷudāyi amacco ānando rājakumāro kanthako
assarājā mahābodhirukkho cattāri nidhikumbhiyo ca jātā. Tattha
ekā gāvutappamāṇā ekā aḍḍhayojanappamāṇā ekā

---------------------------------------------------------------------------------------------
page86.
Tigāvutappamāṇā ekā yojanappamāṇā ahosīti ime satta sahajātā
nāma. Ubhayanagaravāsino bodhisattaṃ gahetvā kapilavatthunagarameva
agamaṃsu. Taṃ divasaṃyeva kapilavatthunagare suddhodanamahārājassa
putto jāto ayaṃ kumāro bodhitale nisīditvā buddho bhavissatīti
tāvatiṃsabhavane haṭṭhatuṭṭhā devasaṅghā celukkhepādīni pavattentā
kīḷiṃsu.
     Tasmiṃ samaye suddhodanamahārājassa kulūpako aṭṭhasamāpattilābhī
kāḷadevalo nāma tāpaso. So bhattakiccaṃ katvā divāvihāratthāya
tāvatiṃsabhavanaṃ gantvā tattha divāvihāraṃ nisinno tā devatā disvā
kiṃkāraṇā tumhe evaṃ tuṭṭhamānasā kīḷittha mayhametaṃ kāraṇaṃ
kathethāti pucchi. Taṃ devatā āhaṃsu mārisa suddhodanarañño
putto jāto so tadā bodhitale nisīditvā buddho hutvā dhammacakkaṃ
pavattessati tassa anantaṃ buddhalīḷhaṃ daṭṭhuṃ dhammañca sotuṃ lacchāmāti
iminā kāraṇena tuṭṭhamhāti. So tāsaṃ vacanaṃ sutvā khippaṃ
devalokato oruyha rājanivesanaṃ pavisitvā paññattāsane nisinno
putto kira te mahārāja jāto passissāmi nanti āha. Rājā
alaṅkatapaṭiyattaṃ kumāraṃ ānāpetvā tāpasaṃ vandāpetuṃ abhihari.
Bodhisattassa pādā parivattetvā tāpasassa jaṭāsu patiṭṭhahiṃsu.
Bodhisattassa hi tenattabhāvena vanditabbayuttako nāma añño
puggalo natthi. Sace ajānantā bodhisattassa sīsaṃ tāpasassa pādamūle
ṭhapeyyuṃ sattadhā tassa muddhā phaleyyuṃ. Tāpaso na me attānaṃ

---------------------------------------------------------------------------------------------
page87.
Nāsetuṃ yuttanti uṭṭhāyāsanā bodhisattassa añjaliṃ paggahesi.
Rājā taṃ acchariyaṃ disvā attano puttaṃ vandi. Tāpaso atīte
cattāḷīsa kappe anāgate cattāḷīsāti asīti kappe anussarati
bodhisattassa lakkhaṇasampattiṃ disvā bhavissati nu kho buddho udāhu
noti upadhārento nissaṃsayena buddho bhavissatīti ñatvā
acchariyapuriso ayanti sitaṃ akāsi tato ahaṃ imaṃ buddhabhūtaṃ daṭṭhuṃ
labhissāmi nu kho noti upadhārento na labhissāmi antarāyeva
kālaṃ katvā buddhasatenapi buddhasahassenapi gantvā bodhetuṃ asakkuṇeyyaṃ
arūpabhave nibbattissāmīti disvā evarūpaṃ nāma acchariyapurisaṃ buddhabhūtaṃ
daṭṭhuṃ na labhissāmi mahatī ca me hāni bhavissatīti parodi. Manussā
disvā amhākaṃ ayyo idāneva hasitvā puna roditumupaṭṭhito
kinnu kho bhante amhākaṃ ayyaputtassa koci antarāyo bhavissatīti
pucchiṃsu. Natthetassa antarāyo nissaṃsayena buddho bhavissatīti.
Atha kasmā paroditthāti. Evarūpaṃ mahāpurisaṃ buddhabhūtaṃ daṭṭhuṃ na
labhissāmi mahatī  vata me hāni bhavissatīti attānaṃ anusocanto
rodāmīti āha. Tato kiṃ nu kho me ñātikesu koci etaṃ
buddhabhūtaṃ daṭṭhuṃ labhissatīti upadhārento bhāgineyyaṃ nālakadārakaṃ
addasa. So bhaginiyā gehaṃ gantvā kahante putto nālakoti.
Atthi gehe ayyāti. Pakkosāhi nanti pakkosāpetvā attano
santikaṃ āgataṃ āha tāta suddhodanamahārājassa kule putto
jāto buddhaṅkuro esa pañcatiṃsa vassāni atikkamitvā buddho

---------------------------------------------------------------------------------------------
page88.
Bhavissati tvaṃ etaṃ daṭṭhuṃ labhissasi ajjeva pabbajāhīti. Sattāsīti-
koṭidhane kule nibbattadārako na maṃ mātulo anatthe niyojessatīti
cintetvā tāvadeva antarāpaṇato kāsāyāni ceva mattikāpattaṃ ca
āharāpetvā kesamassuṃ ohāretvā kāsāyāni vatthāni acchādetvā
yo loke uttamapuggalo taṃ uddissa mayhaṃ pabbajjāti bodhisattābhimukhaṃ
añjaliṃ paggayha pañcapatiṭṭhitena vanditvā pattaṃ thavikāyaṃ pakkhipitvā
aṃsakūṭe laggetvā himavantaṃ pavisitvā samaṇadhammaṃ akāsi. So
paṭhamābhisambodhippattaṃ tathāgataṃ upasaṅkamitvā nālakapaṭipadaṃ
kathāpetvā puna himavantaṃ pavisitvā arahattaṃ patvā ukkaṭṭhapaṭipadaṃ
paṭipanno satta māse āyuṃ pāletvā ekaṃ suvaṇṇapabbataṃ
nissāya ṭhitakova anupādisesāya nibbānadhātuyā parinibbāyi.
     Bodhisattaṃpi pañcamadivase sīsaṃ nhāpetvā nāmagahaṇaṃpassa
gaṇhissāmāti rājabhavanaṃ catujjātigandheti vilimpitvā lājapañcamakāni
pupphāni vikiritvā asambhinnapāyāsaṃ pacāpetvā tiṇṇaṃ vedānaṃ
pāragate aṭṭhasatabrāhmaṇe nimantetvā rājabhavane nisīdāpetvā
subhojanaṃ bhojetvā mahāsakkāraṃ katvā kinnu kho bhavissatīti
lakkhaṇāni paṭiggaṇhāpesuṃ. Tesu
             rāmo dhajo lakkhaṇo sujātimantī
             bhojo suyāmo koṇḍañño sudatto
             ete tadā aṭṭha ahesu brāhmaṇā
             chaḷaṅgavā manta byākariṃsūti

---------------------------------------------------------------------------------------------
page89.
Ime aṭṭha brāhmaṇā lakkhaṇapaṭiggāhakā ahesuṃ. Paṭisandhigahaṇadivase
supinopi eteheva paṭiggahito. Tesu satta janā dve aṅguliyo
ukkhipitvā dvedhā byākariṃsu imehi lakkhaṇehi samannāgato agāraṃ
ajjhāvasamāno rājā hoti cakkavatti pabbajamāno buddhoti sabbaṃ
cakkavattiraññe sirivibhavaṃ ācikkhiṃsu. Tesaṃ pana sabbadaharo gottena
koṇḍañño nāma māṇavo bodhisattassa lakkhaṇānaṃ nipphattiṃ
oloketvā etassa agāramajjhe ṭhānakāraṇaṃ natthi ekanteneva
vivaṭacchado buddho bhavissatīti ekameva aṅguliṃ ukkhipitvā ekaṃ byākaraṇaṃ
akāsi. Ayaṃ hi katādhikāro pacchimabhavikasatto paññāya itare satta
jane abhibhavitvā imehi lakkhaṇehi samannāgatassa agāramajjhe ṭhānaṃ
nāma natthi asaṃsayaṃ buddho bhavissatīti ekameva gatiṃ addasa tasmā
ekaṃ aṅguliṃ ukkhipitvā ekaṃ byākāsi. Atha te brāhmaṇā
attano gharāni gantvā putte āmantayiṃsu tātā amhe mahallakā
suddhodanamahārājassa puttaṃ sabbaññutappattaṃ mayaṃ labheyyāma vā
no vā tumhe tasmiṃ kumāre sabbaññutaṃ sampatte tassa sāsane
pabbajeyyāthāti. Te sattapi janā yāvatāyukaṃ ṭhatvā yathākammaṃ
gatā. Koṇḍaññamāṇavo arogo ahosi. So mahāsatte
vuḍḍhimanvāya mahābhinikkhamanaṃ abhinikkhamitvā anukkamena uruvelaṃ
gantvā ramaṇīyo vata ayaṃ bhūmibhāgo alaṃ vatidaṃ kulaputtassa
padhānatthikassa padhānāyāti cittaṃ uppādetvā tattha vāsaṃ upagate

---------------------------------------------------------------------------------------------
page90.
Mahāpuriso pabbajitoti sutvā tesaṃ brāhmaṇānaṃ putte upasaṅkamitvā
evamāha siddhatthakumāro kira pabbajito so nissaṃsayaṃ buddho
bhavissati sace tumhākaṃ pitaro arogā assuṃ ajja nikkhamitvā
pabbajeyyuṃ sace tumhe taṃpi iccheyyātha etha ahaṃ taṃ mahāpurisaṃ
anupabbajissāmīti. Te sabbe ekacchandā bhavituṃ nāsakkhiṃsu.
Tayo janā pabbajiṃsu. Koṇḍaññabrāhmaṇaṃ jeṭṭhakaṃ katvā
itare cattāro pabbajiṃsu. Te pañcajanā pañcavaggiyattherā nāma
jātā.
     Tadā pana rājā kiṃ disvā mayhaṃ putto pabbajissatīti pucchi.
Cattāri pubbanimittānīti. Katarañca katarañcāti. Jarājiṇṇaṃ
byādhitaṃ mataṃ pabbajitanti. Rājā ito paṭṭhāya evarūpānaṃ mama
puttassa santikaṃ upasaṅkamituṃ mā adattha mayhaṃ puttassa buddhabhāvena
kammaṃ natthi ahaṃ mama puttaṃ dvisahassaparittadīpaparivārānaṃ
catunnaṃ mahādīpānaṃ issariyādhipaccaṃ rajjaṃ kārentaṃ
chattiṃsayojanaparimaṇḍalāya parisāya parivutaṃ gaganatale vicaramānaṃ
passitukāmomhīti. Evañca pana vatvā imesaṃ catuppakārānaṃ parisānaṃ
kumārassa cakkhupathe āgamananivāraṇatthaṃ catūsu disāsu gāvute gāvute
ārakkhaṃ ṭhapesi. Taṃ divasañca pana maṅgalaṭṭhāne sannipatitesu
asītiyā ñātikulasahassesu ekamekova ekamekaṃ puttaṃ paṭijāniṃsu ayaṃ
buddho vā hotu rājā vā mayaṃ ekamekaṃ puttaṃ dassāma sacepi buddho
bhavissati khattiyasamaṇeheva purakkhitaparivārito vicarissati sacepi

---------------------------------------------------------------------------------------------
page91.
Rājā bhavissati khattiyakumāreheva purakkhitaparivārito vicarissatīti. Rājāpi
bodhisattassa uttamarūpadharā vigatasabbadosā dhātiyo paccupaṭṭhapesi.
Bodhisatto anantena parivārena mahantena sirisobhaggena vaḍḍhati.
     Athekadivasaṃ rañño vappamaṅgalaṃ nāma ahosi. Taṃ divasaṃ
sakalanagaraṃ devavimānaṃ viya alaṅkaronti. Sabbe dāsakammakarādayo
ahatavatthanivatthā gandhamālāpaṭimaṇḍitā rājakule sannipatanti.
Rañño kammante naṅgalasahassaṃ yojīyati. Tasmiṃ pana divase ekena
ūnāni aṭṭhasatanaṅgalāni saddhiṃ balibaddarasmiyottehi rajataparikkhittāni
honti. Rañño ālambananaṅgalaṃ pana rattasuvaṇṇaparikkhittaṃ hoti.
Balibaddānaṃ siṅgāni rasmiyottapaṭodāni suvaṇṇaparikkhittāneva
honti. Rājā mahāparivārena nagarā nikkhamanto puttaṃ gahetvā
agamāsi. Kammantaṭṭhāne eko jambūrukkho bahalapalāso sandacchāyo
ahosi. Tasseva heṭṭhā kumārassa sayanaṃ paññāpetvā upari
suvaṇṇatārakakhacitavitānaṃ bandhāpetvā sāṇipākārena parikkhipāpetvā
ārakkhaṃ ṭhapetvā rājā sabbālaṅkārena alaṅkaritvā amaccagaṇaparivuto
naṅgalakaraṇaṭṭhānaṃ agamāsi. Tattha rājā suvaṇṇanaṅgalaṃ gaṇhāti
amaccā ekenūnaṭṭhasatāni rajatanaṅgalāni kasakā sesanaṅgalāni.
Te tāni gahetvā ito cito ca kasanti. Rājā pana
orato pāraṃ gacchati pārato oraṃ gacchati. Etasmiṃ ṭhāne
mahāsampatti hoti. Bodhisattaṃ parivāretvā nisinnadhātiyo rañño

---------------------------------------------------------------------------------------------
page92.
Sampattiṃ passissāmāti antosāṇito bahi nikkhantā. Bodhisatto
ito citopi olokento kañci adisvā vegena uṭṭhāya pallaṅkaṃ
ābhujitvā ānāpāne pariggahetvā paṭhamajjhānaṃ nibbattesi.
Dhātiyo khajjabhojjantare vicaramānā thokaṃ cirāyiṃsu. Sesarukkhānaṃ
chāyā nivattā tassa pana rukkhassa parimaṇḍalā hutvā aṭṭhāsi.
Dhātiyo ayyaputto ekakoti vegena sāṇiṃ ukkhipitvā anto
pavisamānā bodhisattaṃ sayane pallaṅkena nisinnaṃ tañca pāṭihāriyaṃ
disvā gantvā rañño ārocesuṃ deva kumāro evaṃ nisinno
evaṃ aññesaṃ rukkhānaṃ chāyā nivattā jambūrukkhassa parimaṇḍalā
ṭhitāti. Rājā vegenāgantvā pāṭihāriyaṃ disvā idaṃ te tāta
dutiyavandananti puttaṃ vandi.
     Atha anukkamena bodhisatto soḷasavassuddesiko jāto. Rājā
bodhisattassa tiṇṇaṃ utūnaṃ anucchavike tayo pāsāde kāresi ekaṃ
navabhūmikaṃ ekaṃ sattabhūmikaṃ ekaṃ pañcabhūmikaṃ cattāḷīsasahassā ca
nāṭakitthiyo upaṭṭhāpesi. Bodhisatto devo viya accharāsaṅghaparivuto
alaṅkatanāṭakaparivuto nippurisehi turiyehi paricāriyamāno mahāsampattiṃ
anubhavanto utuvārena tesu pāsādesu viharati. Rāhulamātā
panassa aggamahesī ahosi. Tasseva mahāsampattiṃ anubhavantassa
ekadivasaṃ ñātisaṅghassa abbhantare ayaṃ kathā udapādi siddhattho
kīḷāpasutova viharati na kiñci sippaṃ sikkhati saṅgāme paccupaṭṭhite
kiṃ karissatīti. Rājā bodhisattaṃ pakkosāpetvā tāta tava ñātakā

---------------------------------------------------------------------------------------------
page93.
Siddhattho kiñci sippaṃ asikkhitvā kīḷāpasuto vicaratīti vadanti
ettakaṃ pattakālaṃ maññasīti. Deva mama sippaṃ sikkhanakiccaṃ natthi
nagare mama sippadassanatthaṃ bheriñcārāpetha ito sattame divase
ñātakānaṃ sippaṃ dassessāmīti. Rājā tathā akāsi. Bodhisatto
akkhaṇavedhivālavedhisaravedhisaddavedhipuṅkānapuṅkadhanuggahe sannipātā-
petvā mahājanassa majjhe aññehi dhanuggahehi asādhāraṇaṃ ñātakānaṃ
dvādasasippaṃ dassesi. Taṃ sarabhaṅgajātake āgatanayeneva veditabbaṃ.
Tadā tassa ñātisaṅgho nikkaṅkho ahosi.
     Athekadivasaṃ bodhisatto uyyānabhūmiṃ gantukāmo sārathiṃ āmantetvā
rathaṃ yojehīti āha. So sādhūti paṭissuṇitvā mahārahaṃ uttamarathaṃ
sabbālaṅkārena alaṅkaritvā kumudapattavaṇṇe cattāro maṅgalasindhave
yojetvā bodhisattassa paṭinivedesi. Bodhisatto devavimānasadisaṃ
rathaṃ abhiruhitvā uyyānābhimukho agamāsi. Devatā siddhatthakumārassa
abhisambujjhanakālo āsanno pubbanimittaṃ dassessāmāti ekaṃ
devaputtaṃ jarājajjaraṃ khaṇḍadantaṃ palitakesaṃ gopāṇasivaṅkaṃ
obhaggasarīraṃ daṇḍahatthaṃ pavedhamānaṃ katvā dassesuṃ. Taṃ bodhisatto
ceva sārathi ca passanti. Tato bodhisatto sārathiṃ samma ko
nāmeso puriso kesāpissa na yathā aññesanti mahāpadāne
āgatanayeneva pucchitvā tassa vacanaṃ sutvā dhiratthu vata bho
jāti yatra hi nāma jātassa jarā paññāyissatīti saṃviggahadayo
tato ca paṭinivattitvā pāsādameva abhiruhi. Rājā kiṃkāraṇā

---------------------------------------------------------------------------------------------
page94.
Mama putto khippaṃ paṭinivattatīti pucchi. Jiṇṇapurisaṃ disvā devāti
āhaṃsu. Jiṇṇakaṃ disvā pabbajissatīti kasmā maṃ nāsetha sīghaṃ
me puttassa nāṭakāni sajjetha sampattiṃ anubhavanto pabbajjāya
satiṃ na karissatīti vatvā ārakkhaṃ vaḍḍhetvā sabbadisāsu aḍḍhayojane
aḍḍhayojane ṭhapesi. Punekadivasaṃ bodhisatto tatheva uyyānaṃ
gacchanto devatābhinimmitaṃ byādhitapurisaṃ disvā purimanayeneva pucchitvā
saṃviggahadayo nivattitvā pāsādaṃ abhiruhi. Rājāpi pucchitvā
heṭṭhā vuttanayeneva saṃvidahitvā puna vaḍḍhetvā samantato
tigāvutappamāṇe padese ārakkhaṃ ṭhapesi. Aparaṃ ekadivasaṃ bodhisatto
tatheva uyyānaṃ gacchanto devatābhinimmitaṃ kālakataṃ disvā purimanayeneva
pucchitvā saṃviggahadayo puna nivattitvā pāsādaṃ abhiruhi. Rājāpi
pucchitvā heṭṭhā vuttanayeneva saṃvidahitvā puna vaḍḍhetvā samantato
yojanappamāṇe padese ārakkhaṃ ṭhapesi. Aparaṃ pana ekadivasaṃ
uyyānaṃ gacchanto tatheva devatābhinimmitaṃ sunivatthasupārutaṃ pabbajitaṃ
disvā ko nāmeso sammāti sārathiṃ pucchi. Sārathi kiñcāpi
buddhuppādassa abhāvā pabbajitaṃ vā pabbajitaguṇe vā na jānāti
devānubhāvena pana pabbajito nāmesa devāti vatvā pabbajjāya
guṇe vaṇṇesi. Bodhisatto pabbajjāya ruciṃ uppādetvā taṃ
divasaṃ uyyānaṃ agamāsi. Dīghabhāṇakā panāhu cattāri nimittāni
ekadivaseneva disvā agamāsīti. Tattha divasabhāgaṃ kīḷitvā
maṅgalapokkharaṇiyaṃ nhātvā aṭṭhaṅgate suriye maṅgalasilāpaṭṭe nisīdi

---------------------------------------------------------------------------------------------
page95.
Attānaṃ alaṅkārāpetukāmo. Athassa paricārikā nānāvaṇṇāni
dussāni nānappakārā ābharaṇavikatiyo mālāgandhavilepanāni ca
ādāya samantā parivāretvā aṭṭhaṃsu. Tasmiṃ khaṇe sakkassa
nisinnāsanaṃ uṇhaṃ ahosi. So ko nu kho maṃ imamhā ṭhānā
cāvetukāmoti upadhārento bodhisattassa alaṅkaraṇakālaṃ disvā
vissakammaṃ āmantesi samma vissakamma siddhatthakumāro ajja
aḍḍharattikasamaye mahābhinikkhamanaṃ nikkhamissati ayamassa pacchimo
alaṅkāro uyyānaṃ gantvā mahāpurisaṃ disvā sabbālaṅkārehi
alaṅkarohīti. So sādhūti paṭissuṇitvā devānubhāvena taṃ khaṇaṃyeva
upasaṅkamitvā tasseva kappakasadiso hutvā kappakassa hatthato
veṭhanadussaṃ gahetvā bodhisattassa sīsaṃ veṭhesi. Bodhisatto
hatthasamphasseneva nāyaṃ manusso devaputto esoti aññāsi.
Veṭhane veṭhitamatte sīsamoliyaṃ maṇiratanākārena dussasahassaṃ abbhuggacchi
puna veṭhentassa dussasahassanti dasakkhattuṃ veṭhentassa dasa
dussasahassāni abbhuggacchiṃsu. Sīsaṃ khuddakaṃ dussāni bahūni kathaṃ
abbhuggatānīti na cintetabbaṃ. Tesu hi sabbamahantaṃ sāmalatā-
pupphappamāṇaṃ avasesāni kutumbakapupphappamāṇāni ahesuṃ.
Bodhisattasīsaṃ kesehi ākiṇṇaṃ kiñjakkhagavacchitaṃ viya kuyyakapupphaṃ
ahosi. Athassa sabbālaṅkārapaṭimaṇḍitassa sabbatālāvacaresu
sakāni sakāni paṭibhāṇāni dassayantesu brāhmaṇesu jaya narindāti-
ādīhi vacanehi sūtamāghatandhakādīsu ca nānappakārehi

---------------------------------------------------------------------------------------------
page96.
Maṅgalavacanathutighosehi sambhāventesu sabbālaṅkārapaṭimaṇḍitaṃ rathavaraṃ abhiruhi.
     Tasmiṃ samaye rāhulamātā puttaṃ vijāyīti sutvā suddhodanamahārājā
puttassa me tuṭṭhiṃ nivedethāti sāsanaṃ pahiṇi. Bodhisatto taṃ sutvā
rāhulo jāto bandhanaṃ jātanti āha. Rājā kiṃ me putto avacāti
pucchitvā taṃ vacanaṃ sutvā ito paṭṭhāya me nattā rāhulakumārotveva
nāma hotūti āha. Bodhisattopi kho rathavaraṃ āruyha mahantena yasena
atimanoramena sirisobhaggena nagaraṃ pāvisi. Tasmiṃ samaye kisāgotamī nāma
khattiyakaññā uparipāsādavaratalagatā nagaraṃ padakkhiṇaṃ kurumānassa bodhisattassa
rūpasiriṃ disvā pītisomanassajātā imaṃ udānaṃ udānesi
        nibbutā nūna sā mātā     nibbuto nūna so pitā
        nibbutā nūna sā nārī      yassāyaṃ īdiso patīti.
Bodhisatto taṃ sutvā cinatesi ayaṃ evaṃ āha evarūpaṃ attabhāvaṃ
passantiyā mātu hadayaṃ nibbāyati pitu hadayaṃ nibbāyati pajāpatiyā
hadayaṃ nibbāyatīti kasmiṃ nu kho nibbute hadayaṃ nibbutannāma
hotīti. Athassa kilesesu virattamānasassa etadahosi rāgaggimhi
nibbute nibbutannāma hoti dosaggimhi nibbute nibbutannāma hoti
mohaggimhi nibbute nibbutannāma hoti mānadiṭṭhiādīsu sabbakilesesu
darathesu nibbutesu nibbutannāma hoti ayaṃ me suvacanaṃ sāvesi
ahaṃ hi nibbānaṃ gavesanto carāmi ajjeva mayā gharāvāsaṃ
chaḍḍetvā nikkhamma pabbajitvā nibbānaṃ gavesituṃ vaṭṭatīti.

---------------------------------------------------------------------------------------------
page97.
Ayaṃ imissā ācariyabhāgo hotūti kaṇṭhato omuñcitvā kisāgotamiyā
sahassagghanikaṃ muttāhāraṃ pesesi. Sā cintesi siddhatthakumāro
mayi paṭibaddhacitto hutvā paṇṇākāraṃ pesesīti pītisomanassajātā
ahosi.
     Bodhisattopi mahantena sirisobhaggena attano pāsādaṃ āruhitvā
sirisayane nipajji. Tāvadeva naṃ sabbālaṅkārapaṭimaṇḍitā naccagītādīsu
susikkhitā devakaññā viya rūpasobhaggappattā itthiyo nānāturiyāni
gahetvā samparivāretvā abhiramāpentiyo naccagītavāditāni
payojayiṃsu. Bodhisatto kilesesu virattacittatāya naccādīsu
anabhirato muhuttaṃ niddaṃ okkami. Tā itthiyo yassatthāya
mayaṃ naccādīni payojema so niddaṃ upagato idāni kimatthaṃ
kilamāmāti gahitagahitāni turiyāni ajjhottharitvā nipajjiṃsu.
Gandhatelapadīpā jhāyanti. Bodhisatto pabujjhitvā sayanapiṭṭhe
pallaṅkena nisinno addasa tā itthiyo turiyabhaṇḍāni avattharitvā
niddāyantiyo ekaccā paggharitakheḷā lālākilinnagattā ekaccā
dante khādantiyo ekaccā kākacchantiyo ekaccā vippalapantiyo
ekaccā vivaṭamukhā ekaccā apagatavatthā pākaṭavibhacchasambādhaṭṭhānā.
So tāsaṃ vippakāraṃ disvā bhiyyoso mattāya kāmesu virattacitto
ahosi. Tassa alaṅkatapaṭiyattaṃ sakkabhavanasadisaṃpi taṃ mahātalaṃ
apaviṭṭhanānākuṇapabharitaṃ āmakasusānaṃ viya upaṭṭhāsi tayo

---------------------------------------------------------------------------------------------
page98.
Bhavā ādittagehasadisā khāyiṃsu upaddūtaṃ vata bho upasaggaṃ vata
bhoti udānaṃ pavattati ativiya pabbajjāya cittaṃ nami.
     So ajjeva mahābhinikkhamanaṃ nikkhamituṃ vaṭṭatīti sayanā vuṭṭhāya
dvārasamīpaṃ gantvā ko etthāti āha. Ummāre sīsaṃ katvā
nipanno channo ahaṃ ayyaputta channoti āha. Channa ahaṃ
ajja mahābhinikkhamanaṃ nikkhamitukāmo ekaṃ me assaṃ kappehīti.
So sādhu devāti assabhaṇḍakaṃ gahetvā assasālaṃ gantvā
gandhateladīpesu jalantesu samantato pasāritavitānassa heṭṭhā ramaṇīye
bhūmibhāge ṭhitaṃ kanthakaṃ assarājaṃ disvā ajja mayā tameva kappetuṃ
vaṭṭatīti kanthakaṃ kappesi. So kappiyamāno aññāsi ayaṃ me
kappanā atidaḷhā aññesu divasesu uyyānakīḷādigamanakāle kappanā
viya na hoti mayhaṃ ayyaputto ajja mahābhinikkhamanaṃ nikkhamitukāmo
bhavissatīti tato tuṭṭhamānaso mahāhasitaṃ hasi. So saddo
sakalanagaraṃ pattharitvā gaccheyya. Devatā pana sannirumhitvā na
kassaci sotuṃ adaṃsu. Bodhisattopi kho channaṃ pesetvāva
puttaṃ tāva passissāmīti cintetvā nisinnapallaṅkato vuṭṭhāya
rāhulamātusayanaṭṭhānaṃ gantvā gabbhadvāraṃ vivari. Tasmiṃ khaṇe antogabbhe
gandhatelabharitadīpo jhāyati. Rāhulamātāpi kho sumanamallikādīnaṃ
pupphānaṃ ammaṇamattena abhippakiṇṇe sayane puttassa matthake
hatthaṃ ṭhapetvā niddāyi. Bodhisatto ummāre pādaṃ ṭhapetvā
ṭhitakova oloketvā sacāhaṃ deviyā hatthaṃ apanetvā mama puttaṃ

---------------------------------------------------------------------------------------------
page99.
Gaṇhissāmi devī pabujjhissati evaṃ me gamanantarāyo bhavissati
ahaṃpi buddho hutvā ca āgantvā puttaṃ passissāmīti pāsādatalato
otari. Yaṃ pana jātakaṭṭhakathāyaṃ tadā sattāhajāto rāhulakumāro
hotīti vuttaṃ taṃ sesaṭṭhakathāsu natthi. Tasmā idameva gahetabbaṃ.
     Evaṃ bodhisatto pāsādatalā otaritvā assasamīpaṃ gantvā
evamāha tāta kanthaka ajja ekarattiṃ maṃ tāraya ahaṃ taṃ nissāya
buddho hutvā sadevakaṃ lokaṃ tāressāmīti. Tadā ullaṅghitvā
kanthakassa piṭṭhiṃ abhiruhi. Kanthako gīvato paṭṭhāya āyāmena
aṭṭhārasahatthova hoti tadanucchavikena ubbedhena samannāgato
thāmajavasampanno sabbaseto dhotasaṅkhasadiso. So sace haseyya vā
padasaddaṃ vā kareyya saddo sakalanagaraṃ avatthareyya tasmā devatā
attano ānubhāvena tassa yathā na koci suṇāti evaṃ hasitasaddaṃ
sannirumhitvā akkamanapadavāre hatthatalāni upanāmesuṃ. Bodhisatto
assapiṭṭhivaragato channaṃ assassa bāladhiṃ gāhāpetvā aḍḍharattikasamaye
mahādvārasamīpaṃ patto. Tadā pana rājā evaṃ bodhisatto yāya
kāyaci velāya nagaradvāraṃ vivaritvā nikkhamituṃ nāsakkhissatīti dvīsu
dvārakavāṭesu ekekaṃ purisasahassena vivaritabbaṃ kārāpesi. Bodhisatto
yathābalasampanno hatthigaṇanāya koṭisahassahatthīnaṃ balaṃ dhāreti
purisagaṇanāya purisakoṭidasasatasahassabalaṃ dhāreti. Tasmā so cintesi
sace dvāraṃ na vivareyya ajja kanthakassa piṭṭhe nisinnova bāladhiṃ

---------------------------------------------------------------------------------------------
page100.
Gahetvā ṭhitena channena saddhiṃyeva kanthakaṃ ūrūhi nippīḷetvā
aṭṭhārasahatthubbedhaṃ pākāraṃ uppatitvā atikkamissāmīti. Channo
cintesi sace dvāraṃ na vivarissati ahaṃ ayyaputtaṃ mama khandhe
nisīdāpetvā kanthakaṃ dakkhiṇena hatthena kucchiyaṃ parikkhipanto upakacchantare
katvā pākāraṃ uppatitvā atikkamissāmīti. Kanthakopi cintesi sace
dvāraṃ na vivarissati ahaṃ attano sāmikaṃpi piṭṭhiyaṃ yathānisinnameva
channena bāladhiṃ gahetvā ṭhitena saddhiññeva ukkhipitvā pākāraṃ
uppatitvā atikkamissāmīti. Sace dvāraṃ na apārupayittha
yathācintitameva tīsu janesu aññataro sampādeyya. Dvāre adhivaṭṭhā
devatā pana dvāraṃ vivari.
     Tasmiṃyeva khaṇe māro pāpimā bodhisattaṃ nivattessāmīti
āgantvā ākāse ṭhito āha bho mārisa mā nikkhami ito te
sattame divase cakkaratanaṃ pātubhavissati dvisahassaparittadīpaparivārānaṃ
catunnaṃ mahādīpānaṃ rajjaṃ kāressasi nivattehi mārisāti.
Kosi tvanti. Ahaṃ vasavattī māromhīti. Māra jānāmahaṃ mayhaṃ
cakkaratanapātubhāvaṃ anatthikohaṃ rajjena dasasahassīlokadhātuṃ unnādetvā
buddho bhavissāmīti āha. Māro itodāni paṭṭhāya kāmavitakkaṃ
vā byāpādavitakkaṃ vā vihiṃsāvitakkaṃ vā cintitakāle jānissāmīti
otārāpekkho chāyā viya taṃ anugacchanto anubandhi.
     Bodhisattopi hatthagataṃ cakkavattirajjaṃ kheḷapiṇḍaṃ viya anapekkho
chaḍḍetvā mahantena sakkārena nagarā nikkhami āsāḷhapuṇṇamāyaṃ

Page 101-200.

page101.
Uttarāsāḷhanakkhatte vattamāne nikkhamitvā ca pana nagaraṃ
apaloketukāmo jāto. Evañca panassa citte uppannamatteyeva
mahāpurisa na tayā nivattitvā olokanakammaṃ katanti vadamānā viya paṭhavī
kulālacakkaṃ viya bhijjitvā parivatti. Bodhisatto nagarābhimukho ṭhatvā
nagaraṃ oloketvā tasmiṃ ṭhāne kanthakanivattanacetiyaṭṭhānaṃ dassetvā
gantabbamaggābhimukhaṃ kanthakaṃ katvā pāyāsi mahantena sakkārena
oḷārena sirisobhaggena. Tadā kirassa devatā purato
saṭṭhiukkāsahassāni dhārayiṃsu pacchato saṭṭhi dakkhiṇapassato saṭṭhi
vāmapassato saṭṭhi. Aparā devatā cakkavāḷamukhavaṭṭiyaṃ appamāṇā
ukkā dhārayiṃsu. Aparā devatā ca nāgasupaṇṇādayo ca dibbehi
gandhehi mālāhi cuṇṇehi dhūpehi pūjayamānā gacchanti.
Pāricchattakapupphehi ceva mandāravapupphehi ca ghanameghavuṭṭhikālo viya
nabhatalaṃ nirantaraṃ ahosi. Dibbāni saṅgītāni pavattiṃsu. Samantato
aṭṭhasaṭṭhituriyasahassāni pavajjiṃsu. Samuddakucchiyaṃ meghagajjitakālo viya
yugandharakucchiyaṃ sāgaranigghosakālo viya vattati.
     Iminā sirisobhaggena gacchanto bodhisatto ekaratteneva tīṇi
rajjāni atikkamma tiṃsayojanamatthake anomānadītīraṃ pāpuṇi. Kiṃ pana
asso tato paraṃ gantuṃ na sakkotīti. No na sakkoti so hi
evaṃ cakkavāḷagabbhaṃ nābhiyā ṭhitacakkassa nemivaṭṭaṃ maddanto viya
anantena caritvā pure pātarāsameva āgantvā attano sampāditaṃ
bhattaṃ bhuñjituṃ samattho. Tadā pana devatānāgasupaṇṇādīhi ākāse

---------------------------------------------------------------------------------------------
page102.
Ṭhatvā ossaṭṭhehi gandhamālādīhi yāva ūruppadesā sañchannaṃ sarīraṃ
ākaḍḍhitvā gandhamālājaṭaṃ chindantassa atipapañco ahosi tasmā
tiṃsayojanamattameva agamāsi. Bodhisatto nadītīre ṭhatvā channaṃ
pucchi kinnāma ayaṃ nadīti. Anomā nāma devāti. Yadeva
amhākaṃpi pabbajjā anomā bhavissatīti paṇhiyā ghaṭṭento assassa
saññaṃ adāsi. Asso upatitvā aṭṭhausabhavitthārāya nadiyā
pārimatīre aṭṭhāsi. Bodhisatto assassa piṭṭhito oruyha
rajatapaṭṭasadise vālukāpuline ṭhatvā channaṃ āmantesi samma channa
tvaṃ mayhaṃ ābharaṇāni ceva kanthakañca ādāya gaccha idhevāhaṃ
pabbajissāmīti. Ahaṃpi deva tayā saddhiṃ pabbajissāmīti. Bodhisatto
na labbhā tayā pabbajituṃ gaccheva tavanti tikkhattuṃ paṭibāhitvā
ābharaṇāni ceva kanthakañca paṭicchādetvā cintesi ime mayhaṃ
kesā samaṇasāruppā na hontīti. Añño bodhisattassa kese
chindituṃ yuttarūpo natthi tato sayameva tena khaggena chindissāmīti
dakkhiṇena hatthena asiṃ gaṇhitvā vāmahatthena moliyā saddhiṃ cūḷaṃ
gahetvā chindi. Kesā dvaṅgulamattā hutvā dakkhiṇato āvattamānā
sīsaṃ alliyiṃsu. Tesaṃ yāvajīvaṃ tadeva pamāṇaṃ ahosi massu ca
tadanurūpaṃ. Puna kesamassuohāraṇakiccaṃ nāma nāhosi. Bodhisatto
saha moliyā cūḷaṃ gahetvā sacāhaṃ buddho bhavissāmi ākāse
tiṭṭhatu no ce bhūmiyaṃ patatūti antalikkhe khipi. Taṃ cūḷāmaṇiveṭhanaṃ
yojanappamāṇaṭṭhānaṃ gantvā ākāse aṭṭhāsi. Sakko devarājā

---------------------------------------------------------------------------------------------
page103.
Dibbacakkhunā oloketvā yojaniyaratanacaṅkoṭakena sampaṭicchitvā
tāvatiṃsabhavane cūḷāmaṇicetiye nāma patiṭṭhāpesi. Yathā āha
                chetvāna moliṃ varagandhavāsitaṃ
                vehāyasaṃ ukkhipi aggapuggalo
                sahassanetto sirasā paṭiggahi
                suvaṇṇacaṅkoṭavarena vāsavoti.
Puna bodhisatto cintesi imāni kāsikavatthāni mayhaṃ na samaṇasāruppānīti.
Atha kassapabuddhakāle purāṇasahāyako ghaṭīkāramahābrahmā ekabuddhantaraṃ
appattena mittabhāvena cintesi ajja me sahāyako mahābhinikkhamanaṃ
nikkhanto samaṇaparikkhāramassa gahetvā gacchissāmīti.
          Ticīvarañca patto ca        vāsi sūci ca bandhanaṃ
          parissāvanena aṭṭhete     yuttayogassa bhikkhunoti.
Ime aṭṭha parikkhāre āharitvā adāsi. Bodhisatto arahattaddhajaṃ
nivāsetvā uttamapabbajjāvesaṃ gaṇhitvā channa mama vacanena
mātāpitūnamārogyaṃ vadehīti uyyojesi. Channo bodhisattaṃ vanditvā
padakkhiṇaṃ katvā pakkāmi. Kanthako pana channena saddhiṃ mantayamānassa
bodhisattassa vacanaṃ suṇanto ṭhatvā natthidāni mayhaṃ puna sāmino
dassananti cakkhupathaṃ vijahanto sokaṃ adhivāsetuṃ asakkonto hadaye
phalite kālaṃ katvā tāvatiṃsabhavane kanthako nāma devaputto hutvā
nibbatti. Channassa paṭhamaṃ ekova soko ahosi. Kanthakassa pana

---------------------------------------------------------------------------------------------
page104.
Kālakiriyāya dutiyena sokena pīḷito rodanto paridevanto agamāsi.
     Bodhisattopi pabbajitvā tasmiṃyeva padese anupiyannāma ambavanaṃ
atthi tattha sattāhaṃ pabbajjāsukhena vītināmetvā ekadivaseneva
tiṃsayojanamaggaṃ padasā gantvā rājagahaṃ pāvisi pavisitvā ca pana
sapadānaṃ piṇḍāya cari. Sakalanagaraṃ bodhisattassa rūpadassanena
dhanapālakena paviṭṭharājagahaṃ viya asurindena paviṭṭhadevanagaraṃ viya ca
saṅkhobhitaṃ agamāsi. Atha rājapurisā āgantvā deva evarūpo
nāma satto nagare piṇḍāya vicarati devo vā manusso vā
nāgo vā supaṇṇo vā ko nāma esoti na jānāmāti ārocesuṃ.
Rājā pāsādatale ṭhatvā mahāpurisaṃ disvā acchariyabbhutajāto
purise āṇāpesi gacchatha bhaṇe vīmaṃsatha sace amanusso bhavissati
nagarā nikkhamitvā antaradhāyissati sace devatā bhavissati ākāsena
gacchissati sace pana nāgo bhavissati paṭhaviyaṃ nimujjitvā gamissati
sace manusso bhavissati yathāladdhaṃ bhikkhaṃ paribhuñjatīti. Mahāpurisopi
kho missakabhattaṃ saṃharitvā alaṃ me ettakaṃ yāpanāyāti ñatvā
paviṭṭhadvāreneva nagarā nikkhamitvā paṇḍavapabbatacchāyāya
puratthābhimukho nisīditvā āhāraṃ paribhuñjituṃ āraddho. Athassa
antāni parivattitvā mukhena nikkhamanākārappattāni ahesuṃ. Tato
tena attabhāvena evarūpassa āhārassa cakkhunāpi adiṭṭhapubbatāya
paṭikkūlāhārena aṭṭiyamāno evaṃ attanāva attānaṃ ovadi siddhattha
tvaṃ bahusulabhaannapāne kule

---------------------------------------------------------------------------------------------
page105.
Tivassikagandhasālibhojananānaggarasabhojanaṭṭhāne nibbattitvā ekaṃ paṃsukūlikaṃ
disvā kadā nu kho ahaṃpi evarūpo hutvā piṇḍāya caritvā paribhuñjissāmi
bhavissati nu kho me so kāloti cintetvā nikkhamanto idāni kinnāmetaṃ
karosīti evaṃ attānaṃ ovaditvā nibbikāro hutvā āhāraṃ
paribhuñji. Rājapurisā taṃ pavuttiṃ disvā gantvā rañño ārocesuṃ.
Rājā dūtasseva vacanaṃ sutvā vegena nagarā nikkhamitvā bodhisattassa
santikaṃ gantvā iriyāpathasmiṃyeva pasīditvā bodhisattassa issariyaṃ
niyyādesi. Bodhisatto mayhaṃ mahārāja vatthukāmehi vā kilesakāmehi
vā attho natthi ahaṃ paramābhisambodhiṃ paṭṭhayanto nikkhantoti.
Rājā anekappakāraṃ yācantopi tassa cittaṃ alabhitvā addhā
tvaṃ buddho bhavissasi buddhabhūtena pana te paṭhamaṃ mama vijitaṃ
āgantabbanti. Ayamettha saṅkhepo. Vitthāro pana pabbajjaṃ
kittayissāmi yathā pabbaji cakkhumāti imaṃ pabbajjāsuttasaddaṃ
aṭṭhakathāya oloketvā veditabbo.
     Bodhisattopi rañño paṭiññaṃ datvā anupubbena cārikañcaramāno
āḷāraṃ ca kālāmaṃ uddakaṃ ca rāmaputtaṃ upasaṅkamitvā samāpattiyo
nibbattetvā nāyaṃ maggo sambodhāyāti taṃpi samāpattibhāvanaṃ
analaṅkaritvā sadevakassa lokassa attano thāmaviriyasandassanatthaṃ
mahāpadhānaṃ padahitukāmo uruvelaṃ gantvā ramaṇīyo vatāyaṃ
bhūmibhāgoti tattheva vāsaṃ upagantvā mahāpadhānaṃ padahi. Tepi

---------------------------------------------------------------------------------------------
page106.
Kho koṇḍaññappamukhā pañca pabbajitā gāmanigamarājadhānīsu
bhikkhāya carantā tattha bodhisattaṃ sampāpuṇiṃsu. Atha naṃ cha vassāni
mahāpadhānaṃ padahantaṃ idāni buddho bhavissati idāni buddho bhavissatīti
pariveṇasammajjanādikāya vattapaṭipattiyā upaṭṭhahayamānā santikāvacarā
cassa ahesuṃ. Bodhisattopi kho koṭippattaṃ dukkarakārikaṃ karissāmīti
ekatilataṇḍulādīhipi vītināmesi sabbaso āhārupacchedaṃ akāsi.
Devatāpi lomakūpehi ojaṃ upasaṃharamānā pakkhipi. Athassa tāya
nirāhāratāya paramakasimānappattakāyassa suvaṇṇavaṇṇo kāyo
kāḷavaṇṇo ahosi. Dvattiṃsa mahāpurisalakkhaṇāni paṭicchannāni ahesuṃ.
Appekadā appāṇakajjhānaṃ jhāyanto mahāvedanāhi abhibhūto
visaññībhūto caṅkamakoṭiyaṃ pati. Atha naṃ ekaccā devatā kālakato
samaṇo gotamoti vadanti ekaccā devatā vihārova eso
arahatanti āhaṃsu. Tattha yāsaṃ kālakato ahosīti tā gantvā
suddhodanamahārājassa ārocesuṃ tumhākaṃ putto kālakatoti.
Mama putto buddho hutvā kālakato ahutvāti. Buddho bhavituṃ
nāsakkhi padhānabhūmiyaṃva patitvā kālakatoti. Idaṃ sutvā rājā
nāhaṃ saddahāmi mama puttassa bodhiṃ appatvā kālakiriyā nāma
natthīti paṭikkhipi. Kasmā pana rājā na saddahatīti. Kāḷadevalassa
tāpasassa vandāpanadivase jambūrukkhamūle ca pāṭihāriyānaṃ diṭṭhattā.
Puna bodhisatto saññaṃ paṭilabhitvā uṭṭhitova. Uṭṭhite mahāsatte
tā devatā āgantvā arogo te mahārāja puttoti rañño

---------------------------------------------------------------------------------------------
page107.
Ārocenti. Rājā jānāmahaṃ puttassa amaraṇabhāvanti vadati.
     Mahāsattassa cha vassāni dukkarakārikaṃ karontassa ākāse
gaṇṭhikaraṇakālo viya ahosi. So ayaṃ dukkarakārikā nāma
maggo na hotīti oḷārikaṃ āhāraṃ āhāretuṃ gāmanigamesu piṇḍāya
caritvā āhāraṃ āhari. Athassa dvattiṃsa mahāpurisalakkhaṇāni
pākatikāni ahesuṃ kāyo suvaṇṇavaṇṇo ahosi. Pañcavaggiyā
bhikkhū ayaṃ cha vassāni dukkarakārikaṃ karontopi sabbaññutaṃ
paṭibujjhituṃ nāsakkhi idāni gāmādīsu piṇḍāya caritvā oḷārikaṃ
āhāraṃ āharayamāno kiṃ sakkhissati bāhulliko eso padhānavibbhanto
sīsaṃ nhāyitukāmassa ussāvavindutakkaṃ viya amhākaṃ etassa santikā
visesatakkannāma kinno imināti mahāpurisaṃ pahāya attano pattacīvaraṃ
gahetvā aṭṭhārasayojanamaggaṃ gantvā isipatanaṃ pavisiṃsu.
     Tena kho pana samayena uruvelāyaṃ senānigame senākuṭumbikassa
gehe nibbattā sujātā nāma dārikā vayappattā ekasmiṃ
nigrodharukkhe paṭṭhanaṃ akāsi sace samajātikaṃ kulagharaṃ gantvā
paṭhamagabbhe puttaṃ labhissāmi anusaṃvaccharaṃ te satasahassapariccāgena
balikammaṃ karissāmīti. Tassā sā patthanā samijjhi. Sā mahāsattassa
dukkarakārikaṃ karontassa chaṭṭhe vasse paripuṇṇe visākhapuṇṇamāyaṃ
balikammaṃ kātukāmā hutvā puretaraṃyeva ca dhenusahassaṃ
laṭṭhimadhukavane cārāpetvā tāsaṃ khīraṃ pañca dhenusatāni pāyetvā
tāsaṃ khīraṃ aḍḍhatiyānīti evaṃ yāva soḷasannaṃ dhenūnaṃ khīraṃ aṭṭha

---------------------------------------------------------------------------------------------
page108.
Dhenuyo pivanti tāva khīrassa bahalataṃ ca ojavantaṃ ca paṭṭhayamānā
khīraparivattanannāma akāsi. Sā visākhapuṇṇamīdivase pātova
balikammaṃ karissāmīti rattiyā paccūsasamayaṃ paccuṭṭhāya tā aṭṭha dhenuyo
duhāpesi. Vacchakā dhenūnaṃ thanamūlaṃ na agamaṃsu. Thanamūle pana
navabhājanesu upanītamattesu attano dhammatāya khīradhārā pavattiṃsu.
Taṃ acchariyaṃ disvā sujātā sahattheneva khīraṃ gahetvā navabhājane
pakkhipitvā sahattheneva aggiṃ katvā pacituṃ ārabhi. Tasmiṃyeva
pāyāse paccamāne mahantā pubbulā uṭṭhahitvā dakkhiṇāvattā
hutvā sañcaranti. Ekaphusitaṃpi bahi na patati. Uddhanato
appamattakopi dhumo na uṭṭhati. Tasmiṃ samaye cattāro lokapālā
āgantvā uddhane ārakkhaṃ gaṇhiṃsu. Mahābrahmā chattaṃ dhāresi.
Sakko alātāni samānento aggiṃ jālesi. Devatā hi
dvisahassadīpaparivāresu catūsu dīpesu devānaṃ manussānaṃ ca
opakappanakaojaṃ attano devatānubhāvena daṇḍakabaddhamadhupaṭalaṃ pīḷetvā
madhuṃ gaṇhamānā viya saṃharitvā tattha pakkhipanti. Aññesu hi kālesu
devatā kabaḷe ojaṃ pakkhipanti sambodhidivase ca pana parinibbānadivase
ca ukkhaliyaṃyeva pakkhipanti. Sujātā ekadivaseneva tattha
attano pākaṭāni anekāni acchariyāni disvā puṇṇaṃ nāma dāsiṃ
āmantesi amma puṇṇe ajja amhākaṃ devatā ativiya pasannā
mayā ettake kāle evarūpaṃ acchariyaṃ nāma na diṭṭhapubbaṃ vegena
gantvā devaṭṭhānaṃ paṭijaggāhīti. Sādhu ayyeti sā tassā vacanaṃ

---------------------------------------------------------------------------------------------
page109.
Sampaṭicchitvā turitaturitāyeva rukkhamūlaṃ agamāsi. Bodhisattopi
kho tasmiṃ rattibhāge pañca mahāsupine disvā parigaṇhanto
nissaṃsayenāhaṃ ajja buddho bhavissāmīti katasanniṭṭhāno tassā
rattiyā accayena katasarīrapaṭijaggano bhikkhācāravelaṃ āgamayamāno
pātova āgantvā tasmiṃ rukkhamūle nisīdi attano pabhāya sakalaṃ
rukkhamūlaṃ obhāsayamāno. Atha kho sā puṇṇā āgantvā
addasa bodhisattaṃ rukkhamūlaṃ pācīnalokadhātuṃ olokayamānaṃ nisinnaṃ.
Sarīrato cassa nikkhantāhi pabhāhi sakalaṃ rukkhaṃ suvaṇṇavaṇṇaṃ
disvā tassā etadahosi ajja amhākaṃ devatā rukkhato oruyha
sahattheneva balikammaṃ sampaṭicchituṃ nisinnā maññeti saṃvegappattā
hutvā vegena gantvā sujātāya etamatthaṃ ārocesi. Sujātā
tassā vacanaṃ sutvā tuṭṭhamānasā hutvā ajja idāni paṭṭhāya
mama jeṭṭhadhītuṭṭhāne tiṭṭhāhīti dhītu anucchavikaṃ sabbālaṅkāraṃ adāsi.
Yasmā pana buddhabhāvaṃ pāpuṇanadivase satasahassagghanikaṃ suvaṇṇapātiṃ
laddhuṃ vaṭṭati tasmā sā suvaṇṇapātiyaṃ pāyāsaṃ pakkhipissāmīti
cittaṃ uppādetvā satasahassagghanikaṃ suvaṇṇapātiṃ nīharāpetvā
tattha pāyāsaṃ pakkhipitukāmā pakkabhojanaṃ āvajjesi. Sabbo
pāyāso padumapattato udakaṃ viya nivattitvā pātiyaṃ patiṭṭhāsi
ekapātipūraṇamattova ahosi. Sā taṃ pātiṃ aññāya suvaṇṇapātiyā
paṭikujjitvā odātavatthena veṭhetvā sabbālaṅkārehi
attabhāvaṃ alaṅkaritvā taṃ pātiṃ attano sīse ṭhapetvā mahantena

---------------------------------------------------------------------------------------------
page110.
Ānubhāvena nigrodharukkhamūlaṃ gantvā bodhisattaṃ oloketvā
balavasomanassajātā rukkhadevatāti saññāya diṭṭhaṭṭhānato paṭṭhāya
onatonatā gantvā sīsato otaritvā vivaritvā suvaṇṇabhiṅgārena
gandhapupphavāsitaṃ udakaṃ gahetvā bodhisattaṃ upagantvā aṭṭhāsi.
Ghaṭīkāramahābrahmunā dinno mattikāpatto ettakaṃ addhānaṃ bodhisattaṃ
avijahitvā tasmiṃ khaṇe adassanaṅgato. Bodhisatto pattaṃ apassanto
dakkhiṇahatthaṃ pasāretvā udakaṃ sampaṭicchi. Sujātā suvaṇṇapātipāyāsaṃ
mahāpurisassa hatthe ṭhapesi. Mahāpuriso sujātaṃ olokesi. Sā
ākāraṃ sallakkhetvā ayya mayā tumhākaṃ pariccattaṃ gahetvā
yathāruciṃ gacchathāti vanditvā yathā mayhaṃ manoratho nipphanno evaṃ
tumhākaṃ nippajjatūti vatvā satasahassagghanikāya suvaṇṇapātiyā
purāṇaṃ mattikaṃ viya anapekkhā hutvā pakkāmi.
     Bodhisattopi kho nisinnaṭṭhānā vuṭṭhāya rukkhaṃ padakkhiṇaṃ katvā pātiṃ
ādāya nerañjarāya tīraṃ gantvā anekesaṃ bodhisattasatasahassānaṃ
sambujjhanadivase otaritvā nhānaṭṭhānaṃ suppatiṭṭhitatiṭṭhannāma
atthi tassa tīre pātiṃ ṭhapetvā otaritvā anekabuddhasatasahassānaṃ
nivāsanaṃ arahattaddhajaṃ nivāsetvā puratthābhimukho nisīditvā
ekaṭṭhitālapakkappamāṇe ekūnapaṇṇāsapiṇḍe katvā sabbaṃ
appodakamadhupāyāsaṃ paribhuñjati. So evaṃ hissa buddhabhūtassa
sattasattāhaṃ bodhimaṇḍe vasantassa ekūnapaññāsa divasāni āhāro

---------------------------------------------------------------------------------------------
page111.
Ahosi. Tattake kāle neva añño āhāro atthi na nhānaṃ na
mukhadhovanaṃ na sarīravalañjaṃ jhānasukhena maggasukhena phalasukheneva vītināmeti.
Taṃ pana pāyāsaṃ bhuñjitvā suvaṇṇapātiṃ gahetvā sacāhaṃ ajja buddho
bhavituṃ sakkhissāmi ayaṃ me pāti paṭisotaṃ gacchatu no ce sakkhissāmi
anusotaṃ gacchatūti pakkhipi. Sā sotaṃ chindamānā nadīmajjhaṃ gantvā
majjhaṭṭhāneva javasampanno asso viya asītihatthamattaṭṭhānaṃ
paṭisotaṃ gantvā ekasmiṃ āvatte nimujjitvā kālanāgarājabhavanaṃ
gantvā tiṇṇaṃ buddhānaṃ paribhogapātiyo kili kilīti ravaṃ kārayamānā
paharitvā tāsaṃ sabbaheṭṭhimā hutvā aṭṭhāsi. Kālo nāgarājā
taṃ saddaṃ sutvā hiyyo eko buddho nibbatti puna ajja
eko nibbattoti anekehi padasatehi thutiyo vadamāno aṭṭhāsi.
Tassa kira mahāpaṭhaviyā ekayojanatigāvutappamāṇaṃ nabhaṃ pūretvā
ārohanakālo ajja vā hiyyo vāti sadiso ahosi.
     Bodhisattopi nadītīramhi supupphitasālavane divāvihāraṃ katvā
sāyaṇhasamaye pupphānaṃ vaṇḍato muccanakāle devatāhi alaṅkatena
aṭṭhusabhavitthārena maggena sīho viya vijambhamāno bodhirukkhābhimukho
pāyāsi. Nāgayakkhasupaṇṇādayo dibbehi gandhapupphādīhi pūjayiṃsu.
Dasasahassīlokadhātu ekagandhā ekamālā ekasādhukārā ahosi.
Tasmiṃ samaye brāhmaṇo sotthiyo nāma tiṇahārako tiṇaṃ ādāya
paṭipathe āgacchanto mahāpurisassa ākāraṃ ñatvā aṭṭha tiṇamuṭṭhiyo

---------------------------------------------------------------------------------------------
page112.
Tassa adāsi. Bodhisatto tiṇaṃ gahetvā bodhimaṇḍaṃ āruyha
dakkhiṇadisābhāge uttarābhimukho aṭṭhāsi. Tasmiṃ khaṇe dakkhiṇacakkavāḷaṃ
osīditvā heṭṭhā avīcisampattaṃ viya ahosi. Uttaracakkavāḷaṃ
ullaṅghitvā upari bhavaggappattaṃ viya ahosi. Bodhisatto nayidaṃ
sambodhipāpuṇanaṭṭhānaṃ bhavissati maññeti padakkhiṇaṃ karonto
pacchimadisābhāgaṃ gantvā puratthābhimukho aṭṭhāsi. Tato pacchimacakkavāḷaṃ
osīditvā heṭṭhā avīcisampattaṃ viya ahosi. Puratthimacakkavāḷaṃ
ullaṅghitvā yāva upari bhavaggappattaṃ viya ahosi. Ṭhitaṭhitaṭṭhāne
kirassa nemivaṭṭapariyante akkantanābhiyā patiṭṭhitaṃ mahāsakaṭacakkaṃ
viya mahāpaṭhavī onatunnatā ahosi. Bodhisatto nayidaṃ
sambodhipāpuṇanaṭṭhānaṃ bhavissati maññeti padakkhiṇaṃ karonto uttaradisābhāgaṃ
gantvā dakkhiṇābhimukho aṭṭhāsi. Tato uttaracakkavāḷaṃ osīditvā
heṭṭhā avīcisampattaṃ viya ahosi. Dakkhiṇacakkavāḷaṃ ullaṅghitvā upari
bhavaggappattaṃ viya ahosi. Bodhisatto idaṃpi sambodhipāpuṇanaṭṭhānaṃ
na bhavissati maññeti padakkhiṇaṃ karonto puratthimadisābhāgaṃ gantvā
pacchimābhimukho aṭṭhāsi. Puratthimadisābhāge pana sabbabuddhānaṃ
pallaṅkaṭṭhānaṃ taṃ neva chambhati na kampati. Mahāsatto idaṃ
sabbabuddhānaṃ avijahitaṃ acalaṭṭhānaṃ kilesapañjaraviddhaṃsanaṭṭhānanti
ñtavā tāni tiṇāni agge gahetvā cālesi. Tāvadeva
cuddasahattho pallaṅko ahosi. Tānipi kho tiṇāni
tathārūpena santhārena saṇṭhahiṃsu yathārūpe sukusalopi cittakāro vā

---------------------------------------------------------------------------------------------
page113.
Potthakāro vā ālikhituṃ samattho natthi.
     Bodhisatto bodhirukkhakkhandhaṃ piṭṭhito katvā puratthābhimukho
daḷhamānaso hutvā
           kāmaṃ taco nahārū ca     aṭṭhi ca avasissatu
           sabbaṃpi hidaṃ sarīre       maṃsalohitaṃ upasussatu
tattheva sammāsambodhiṃ appatvā imaṃ pallaṅkaṃ na bhindissāmīti
asanisatasannipātenāpi abhejjarūpaṃ aparājitaṃ pallaṅkaṃ ābhujitvā nisīdi.
     Tasmiṃ samaye māro devaputto siddhatthakumāro mayhaṃ vasaṃ
atikkamitukāmo na dānimassa atikkamituṃ dassāmīti mārabalassa
santikaṃ gantvā etamatthaṃ ārocetvā māraghosanannāma ghosāpetvā
mārabalaṃ ādāya nikkhami. Sā pana mārasenā mārassa purato
dvādasayojanā hoti dakkhiṇato ca vāmato ca dvādasayojanā
hoti. Pacchato pana cakkavāḷapariyantaṃ katvā ṭhitā uddhaṃ
navayojanubbedhā mārasenā yassā unnadantiyā unnādasaddo pana
yojanasahassato paṭṭhāya paṭhaviyā udriyanasaddo viya suyyati. Atha
māro devaputto diyaḍḍhayojanasatikaṃ girimekhalannāma hatthiṃ abhiruyhitvā
bāhusahassaṃ māpetvā nānāvudhāni aggahesi. Avasesāyapi
māraparisāya dve janā ekasadisaṃ āvudhaṃ na gaṇhiṃsu nānappakāramukhā
hutvā mahāsattaṃ ajjhottharamānā viya āgamiṃsu. Dasasahassacakkavāḷadevatā
pana mahāsattassa thutiyo vadamānā aṭṭhaṃsu. Sakko pana
devarājā vijayuttarasaṅkhaṃ dhamamāno aṭṭhāsi. So kira saṅkho

---------------------------------------------------------------------------------------------
page114.
Vīsatihatthasatiko hoti sakiṃ vātaṃ gāhāpetvā dhamanto cattāro
māse saddaṃ karitvā nissaddo hoti. Mahākālanāgarājā atirekaṃ
padasatena vaṇṇaṃ vadamāno aṭṭhāsi. Mahābrahmā setacchattaṃ
dhārayamāno aṭṭhāsi. Mārabale pana bodhimaṇḍaṃ upasaṅkamante
tesu ekopi ṭhātuṃ nāsakkhi. Sammukhasammukhaṭṭhāneva palāyiṃsu.
Kālanāgarājā paṭhaviyaṃ nimujjitvā pañcayojanasatikamandiraṃ nāgabhavanaṃ
gantvā ubhohi hatthehi mukhaṃ pidahitvā nipanno. Sakko vijayuttarasaṅkhaṃ
piṭṭhiyaṃ katvā cakkavāḷamukhavaṭṭiyaṃ aṭṭhāsi. Mahābrahmā setacchattaṃ
koṭiyaṃ gahetvā brahmalokameva agamāsi. Ekadevatāpi ṭhātuṃ
samatthā nāma nāhosi. Mahāpuriso ekakova nisīdi.
     Māropi attano parisaṃ āha tātā suddhodanaputtena siddhatthena
sadiso añño puriso nāma natthi mayaṃ sammukhā yuddhaṃ dātuṃ na
sakkhissāma pacchābhāgena dassāmāti. Mahāpurisopi tīṇipi
passāni oloketvā sabbadevatānaṃ palātattā suññāni addasa.
Puna uttarapassena mārabalaṃ ajjhottharamānaṃ disvā ayaṃ ettako
jano maṃ ekakaṃ sandhāya mahantaṃ vāyāmaṃ parakkamaṃ karoti imasmiṃ
ṭhāne mātāpitaro vā dhītā vā bhātā vā añño vā koci
ñātako natthi imā pana dasapāramiyova mayhaṃ dīgharattaṃ puttaparijanasadisā
tasmā pāramiyopi phalakaṃ katvā pāramisattheneva paharitvā imaṃ
balakāyaṃ mayā viddhaṃsetuṃ vaṭṭatīti dasapāramiyo āvajjamāno
nisīdi. Atha māro devaputto eteneva siddhatthaṃ

---------------------------------------------------------------------------------------------
page115.
Palāpessāmīti vātamaṇḍalaṃ samuṭṭhāpesi. Taṃ khaṇaṃyeva puratthimādibhedā
vātā samuṭṭhahitvā aḍḍhayojanatiyojanappamāṇāni pabbatakūṭāni
padāletvā vanagaccharukkhādīni ummūletvā samantā gāmanigame
cuṇṇavicuṇṇe kātuṃ samatthāpi mahāpurisassa puññatejena vihatānubhāvā
bodhisattaṃ patvā cīvarakaṇṇamattaṃpi cāletuṃ nāsakkhiṃsu. Tato udakena
ajjhottharitvā māressāmīti mahāvassaṃ samuṭṭhāpesi. Tassānubhāvena
upari satapaṭalasahassapaṭalādibhedā valāhakā uṭṭhahitvā vassiṃsu.
Vuṭṭhidhāravegena paṭhavī chiddā ahosi. Vanarukkhādīnaṃ uparibhāgena
mahāmegho āgantvā mahāsattassa cīvare ussāvavindupatanamattaṃpi
temetuṃ nāsakkhi. Tato pāsāṇavassaṃ samuṭṭhāpesi. Mahantāni
pabbatakūṭāni dhūmāyantāni pajjalantāni ākāsenāgantvā
bodhisattaṃ patvā dibbamālāguḷabhāvaṃ āpajjiṃsu. Tato paharaṇavassaṃ
samuṭṭhāpesi. Ekatodhārā ubhatodhārā asisattikhurappādayo
dhūmāyantā pajjalantā ākāsenāgantvā bodhisattaṃ patvā
dibbapupphāni ahesuṃ. Tato aṅgāravassaṃ samuṭṭhāpesi. Kiṃsukavaṇṇā
aṅgārā ākāsenāgantvā bodhisattassa pādamūle dibbapupphāni
hutvā vikiriṃsu. Tato kukkuḷavassaṃ samuṭṭhāpesi. Accuṇho
aggivaṇṇo kukkuḷo ākāsenāgantvā bodhisattassa pādamūle
candanacuṇṇaṃ hutvā nipati. Tato vālukāvassaṃ samuṭṭhāpesi. Atisukhumā
vālukā dhūmāyantā pajjalantā ākāsenāgantvā bodhisattassa
pādamūle dibbapupphāni hutvā nipatiṃsu. Tato kalalavassaṃ samuṭṭhāpesi.

---------------------------------------------------------------------------------------------
page116.
Kalalaṃ dhūmāyantaṃ pajjalantaṃ ākāsenāgantvā bodhisattassa pādamūle
dibbavilepanaṃ hutvā nipati. Tato imināhaṃ bhiṃsetvā siddhatthaṃ palāpessāmīti
andhakāraṃ samuṭṭhāpesi. Taṃ caturaṅgasamannāgataṃ viya mahātamaṃ hutvā
bodhisattaṃ patvā suriyappabhāvihataṃ viya andhakāraṃ antaradhāyi. Evaṃ māro
imāhi navahi vātavassapāsāṇapaharaṇaṅgārakukkuḷavālukakalalaandhakāravuṭṭhīhi
bodhisattaṃ palāpetuṃ asakkonto kiṃ bhaṇe tiṭṭhatha imaṃ siddhatthakumāraṃ gaṇhatha
hanatha palāpethāti taṃ parisaṃ āṇāpetvā sayaṃpi girimekhalassa hatthino
khandhe nisinno cakkāvudhaṃ ādāya bodhisattaṃ upasaṅkamitvā siddhattha
uṭṭhehi etasmā pallaṅkā nāyaṃ tuyhaṃ pāpuṇāti mayhaṃ eso
pāpuṇātīti āha. Mahāsatto tassa vacanaṃ sutvā avoca māra neva
tayā dasa pāramiyo pūritā na upapāramiyo na paramatthapāramiyo nāpi
pañca mahāpariccāgā pariccattā na ñātatthacariyā na lokatthacariyā
na buddhatthacariyā pūritā nāyaṃ pallaṅko tuyhaṃ pāpuṇāti mayhaṃ
eso pāpuṇātīti āha. Māro kuddho kodhavegaṃ asahanto
mahāpurisassa cakkāvudhaṃ vissajjesi. Tantassa dasa pāramiyo
āvajjentassa uparibhāge mālāvitānaṃ hutvā aṭṭhāsi. Taṃ kira khuradhāraṃ
cakkāvudhaṃ aññesu tena kuddhena vissaṭṭhaṃ ekaghane pāsāṇathambhe
vaṃsakaḷīraṃ viya chindantaṃ gacchati. Idāni pana tasmiṃ mālāvitānaṃ
hutvā ṭhite avasesā māraparisā idāni pallaṅkato vuṭṭhāya
palāyissatīti mahantamahantāni selakūṭāni vissajjesuṃ. Tānipi

---------------------------------------------------------------------------------------------
page117.
Mahāpurisassa dasa pārimiyo āvajjentassa mālāguḷabhāvaṃ āpajjitvā
bhūmiyaṃ patiṃsu. Devatā cakkavāḷamukhavaṭṭiyaṃ ṭhitā gīvaṃ pasāretvā
sīsaṃ ukkhipitvā naṭṭho vata bho siddhatthakumārassa rūpasobhaggappatto
attabhāvo kiṃ nu kho karissatīti olokenti.
     Tato mahāpuriso pūritapāramīnaṃ bodhisattānaṃ abhisambujjhanadivase
pallaṅko mayhaṃ pāpuṇātīti vatvā ṭhitaṃ māraṃ āha māra tuyhaṃ dānassa
dinnabhāve ko sakkhīti. Māro ime ettakā sakkhinoti
māragaṇābhimukhaṃ hatthaṃ pasāresi. Tasmiṃ khaṇe māraparisāya ahaṃ
sakkhī ahaṃ sakkhīti pavattasaddo paṭhavīudriyanasaddasadiso ahosi.
Atha māro mahāpurisaṃ āha siddhattha tuyhaṃ dānassa dinnabhāve ko
sakkhīti. Mahāpuriso tuyhaṃ tāva dānassa dinnabhāve sacetanā
sakkhino mayhaṃ pana imasmiṃ ṭhāne sacetano koci sakkhī nāma natthi
tiṭṭhatu tāva me avasesattabhāvesu dinnadānaṃ vessantarattabhāve
pana ṭhatvā sattasatakamahādānassa tāva dinnabhāve ayaṃ acetanāpi
ghanamahāpaṭhavī sakkhīti cīvaragabbhantarato dakkhiṇahatthaṃ abhinīharitvā
vessantarattabhāve ṭhatvā mayhaṃ sattasatakamahādānassa dinnabhāve
tvaṃ sakkhī na sakkhīti mahāpaṭhavyābhimukhaṃ hatthaṃ pasāresi. Mahāpaṭhavī
ahante tadā sakkhīti virāvasatena virāvasahassena mārabalaṃ avattharamānā
viya unnādinī ahosi. Tato mahāpaṭhavī dinnante siddhattha
mahādānaṃ uttamadānanti. Vessantarattabhāvena dinnadānaṃ sammasante
sammasante diyaḍḍhayojanasatiko girimekhalahatthī jannukehi patiṭṭhāsi.

---------------------------------------------------------------------------------------------
page118.
Māraparisā disāvidisā palāyi. Dve ekamaggena gatā nāma natthi.
Sīsābharaṇāni ceva nivatthavasanāni ca pahāya sammukhasammukhā disāhiyeva
palāyiṃsu. Tato devasaṅghā palāyamānaṃ mārabalaṃ disvā mārassa
parājayo jāto siddhatthakumārassa jayo jayapūjaṃ karissāmāti nāgā
nāgānaṃ supaṇṇā supaṇṇānaṃ devatā devatānaṃ brahmāno brahmānaṃ
ugghosetvā vijjādharā gandhamālādihatthā mahāpurisassa santikaṃ
bodhipallaṅkaṃ āgamiṃsu. Evaṃ gatesu pana tesu
                jayo hi budadhassa sirīmato ayaṃ
                mārassa ca pāpimato parājayo
                ugghosayuṃ bodhimaṇḍe pamoditā
                jayaṃ tadā nāgagaṇā mahesino.
                Jayo hi buddhassa sirīmato ayaṃ
                mārassa ca pāpimato parājayo
                ugghosayuṃ bodhimaṇḍe pamoditā
                supaṇṇasaṅghāpi jayaṃ mahesino.
                Jayo hi buddhassa sirīmato ayaṃ
                mārassa ca pāpimato parājayo
                ugghosayuṃ bodhimaṇḍe pamoditā
                jayaṃ tadā devagaṇā mahesino.
                Jayo hi buddhassa sirīmato ayaṃ
                mārassa ca pāpimato parājayo

---------------------------------------------------------------------------------------------
page119.
                Ugghosayuṃ bodhimaṇḍe pamoditā
                jayaṃ tadā brahmagaṇāpi tādinoti.
     Avasesā dasasu cakkavāḷasahassesu devatā mālāgandhavilepanādīhi
pūjayamānā nānappakārā thutiyo vadamānāyo aṭṭhaṃsu. Evaṃ
dharamāneyeva suriye mahāpuriso mārabalaṃ vidhametvā cīvarūpari patamānehi
bodhirukkhaṅkurehi rattapavāḷadalehi viya pūjiyamāno paṭhamayāme
pubbenivāsañāṇaṃ anussaritvā majjhimayāme dibbacakkhuṃ visodhetvā
pacchimayāme paṭiccasamuppāde ñāṇaṃ otāresi. Athassa dvādasaṅgikaṃ
paccayākāraṃ vaṭṭavivaṭṭavasena anulomapaṭilomato sammasantassa
dasasahassīlokadhātu udakapariyantaṃ katvā dvādasakkhattuṃ saṅkampi.
Mahāpuriso pana dasasahassīlokadhātuṃ unnādetvā aruṇuggamanavelāya
sabbaññutañāṇaṃ paṭivijjhi. Tasmiṃ sabbaññutaṃ patte sakaladasasahassīlokadhātu
alaṅkatapaṭiyattā ahosi. Pācīnacakkavāḷamukhavaṭṭiyaṃ ussāpitānaṃ
dhajānaṃ paṭākānaṃ raṃsiyo pacchimacakkavāḷamukhavaṭṭiyaṃ paharanti
tathā pacchimacakkavāḷamukhavaṭṭiyaṃ ussāpitānaṃ pācīnacakkavāḷamukhavaṭṭiyaṃ
uttaracakkavāḷamukhavaṭṭiyaṃ ussāpitānaṃ dakkhiṇacakkavāḷamukhavaṭṭiyaṃ
dakkhiṇacakkavāḷamukhavaṭṭiyaṃ ussāpitānaṃ uttaracakkavāḷamukhavaṭṭiyaṃ
paharanti. Paṭhavītale ussāpitānaṃ pana dhajānaṃ paṭākānaṃ
brahmalokaṃ āhacca aṭṭhaṃsu. Brahmaloke patiṭṭhitā paṭhavītale
patiṭṭhahiṃsu. Dasasahassacakkavāḷesu pupphūpagarukkhā pupphaṃ gaṇhiṃsu.
Phalūpagarukkhā phalapiṇḍibhārabharitā ahesuṃ. Khandhesu khandhapadumāni pupphiṃsu

---------------------------------------------------------------------------------------------
page120.
Sākhāsu sākhapadumāni latāsu latāpadumāni ākāse olambakapadumāni.
Silālatāni bhinditvā uparupari sattasatta hutvā daṇḍakapadumāni uṭṭhahiṃsu.
Dasasahassīlokadhātu vaṭṭetvā vissaṭṭhamālāguḷā viya susaṇṭhitasanthāro
viya ca ahosi. Cakkavāḷantaresu aḍḍhayojanasahassalokantanirayā
sattasuriyappabhāhi anobhāsitapubbā ekobhāsā ahesuṃ.
Caturāsītiyojanasahassagambhīro mahāsamuddo madhurodako
ahosi. Nadiyo nappavattiṃsu. Jaccandhā rūpāni passiṃsu.
Jātibadhirā saddaṃ suṇiṃsu. Jātipīṭhasappino padasā gacchiṃsu.
Andubandhanādīnaṃ bandhanādīni chijjitvā pavattiṃsu. Evaṃ aparimāṇena
sirivibhavena pūjayamāno nānappakāresu acchariyadhammesu pātubhūtesu
sabbaññutaṃ paṭivijjhitvā sabbabuddhānaṃ avijjahitaṃ udānaṃ udānesi
         anekajātisaṃsāraṃ           sandhāvissaṃ anibbisaṃ
         gahakāraṃ gavesanto         dukkhā jāti punappunaṃ.
         Gahakāraka diṭṭhosi          puna gehaṃ na kāhasi
         sabbā te phāsukā bhaggā    gahakūṭaṃ visaṅkhataṃ
         visaṅkhāragataṃ cittaṃ          taṇhānaṃ khayamajjhagāti.
     Iti tusitapurato paṭṭhāya yāva ayaṃ bodhimaṇḍe sabbaññutappatti
tāva ettakaṃ ṭhānaṃ avidūrenidānaṃ nāmāti veditabbaṃ.
                 -----------------

---------------------------------------------------------------------------------------------
page121.
                       Santikenidānaṃ
     santikenidānaṃ pana bhagavā sāvatthiyaṃ viharati jetavane anāthapiṇḍikassa
ārāme vesāliyaṃ viharati mahāvane kūṭāgārasālāyanti evaṃ tesu
tesu ṭhānesu viharanto tasmiṃ tasmiṃ ṭhāneyeva labbhatīti vuttaṃ. Kiñcāpi
evaṃ vuttaṃ atha kho pana taṃ ādito paṭṭhāya evaṃ veditabbaṃ.
     Imaṃ udānaṃ udānetvā jayapallaṅke nisinnassa hi bhagavato
etadahosi ahaṃ kappasatasahassādhikāni cattāri asaṅkheyyāni imassa
pallaṅkassa kāraṇā sandhāviṃ ettakaṃ me kālaṃ imassa pallaṅkassa
kāraṇā mayā alaṅkatasīsaṃ gīvāya chinditvā dinnaṃ suañjitāni
akkhīni hadayamaṃsaṃ ubbattetvā dinnaṃ jālikumārasadisā puttā
kaṇhājinākumārikāsadisā dhītaro maddidevisadisā bhariyāyo ca paresaṃ
dāsatthāya dinnā ayaṃ me pallaṅko jayapallaṅko varapallaṅko ettha
me nisinnassa saṅkappo na paripuṇṇo na tāva ito vuṭṭhahissāmīti.
Anekakoṭisatasahassā samāpattiyo samāpajjanto sattāhaṃ tattheva
nisīdi yaṃ sandhāya vuttaṃ atha kho bhagavā sattāhaṃ ekapallaṅkena
nisīdi vimuttisukhaṃ paṭisaṃvedīti. Athekaccānaṃ devatānaṃ ajjāpi nūna
siddhatthassa kattabbakiccaṃ atthi pallaṅkasmiṃ hi ālayaṃ na vijahatīti
parivitakko udapādi. Satthā devatānaṃ vitakkaṃ ñatvā tāsaṃ

---------------------------------------------------------------------------------------------
page122.
Vitakkavūpasamanatthaṃ vehāsaṃ abbhuggantvā yamakapāṭihāriyaṃ dassesi.
Mahābodhimaṇḍasmiṃ hi katayamakapāṭihāriyañca ñātisamāgame katapāṭihāriyañca
pāṭaliputtasamāgame katapāṭihāriyañca sabbaṃ gaṇḍāmbarukkhamūle
yamakapāṭihāriyasadisaṃ ahosi. Evaṃ satthā iminā pāṭihāriyena
devatānaṃ vitakkaṃ vūpasametvā pallaṅkato īsakaṃ pācīnanissitena
uttaradisābhāgena ṭhatvā imasmiṃ vata me pallaṅke sabbaññutañāṇaṃ
paṭividdhanti cattāri asaṅkheyyāni kappasatasahassañca pūritānaṃ pāramīnaṃ
phalādhigamanaṭṭhānaṃ pallaṅkaṃ animisehi akkhīhi olokayamāno sattāhaṃ
vītināmesi. Taṃ ṭhānaṃ animisacetiyaṃ nāma jātaṃ. Atha pallaṅkassa
ca ṭhitaṭṭhānassa ca antare caṅkamaṃ māpetvā puratthimapacchimato
āyate ratanacaṅkame caṅkamanto sattāhaṃ vītināmesi. Taṃ ṭhānaṃ
ratanacaṅkamacetiyannāma jātaṃ. Catutthe pana sattāhe bodhito
pacchimuttaradisābhāge devatā ratanagharaṃ māpayiṃsu. Tattha pallaṅke
nisīditvā abhidhammapiṭakaṃ visesato cettha anantanayaṃ samantapaṭṭhānaṃ
vicinanto sattāhaṃ vītināmesi. Ābhidhammikā panāhu ratanagharannāma
ratanamayaṃ gehaṃ sattannaṃ pakaraṇānaṃ sammasitaṭṭhānaṃ ratanagharanti.
Yasmā panettha ubhopete pariyāyā yujjanti tasmā ubhayametaṃ
gahetabbameva. Tato paṭṭhāya pana taṃ ṭhānaṃ ratanagharacetiyannāma
jātaṃ. Evaṃ bodhisamīpeyeva cattāri sattāhāni vītināmetvā
pañcame sattāhe bodhirukkhamūlā yena ajapālanigrodho tenupasaṅkami
tatrāpi dhammaṃ vicinantoyeva vimuttisukhañca paṭisaṃvedento nisīdi.

---------------------------------------------------------------------------------------------
page123.
     Tasmiṃ samaye māro devaputto ettakaṃ kālaṃ anubandhanto
otārāpekkhopi imassa kiñci khalitaṃ nāddasa atikkantodāni esa
mama visayanti domanassappatto mahāmagge nisīditvā soḷasa kāraṇāni
cintento bhūmiyaṃ soḷasa lekhā nikaḍḍhi ahaṃ eso viya dānapāramiṃ na
pūresiṃ tenamhi iminā sadiso na jātoti ekaṃ lekhaṃ ākaḍḍhi tathāhaṃ eso
viya sīlapāramiṃ nekkhammapāramiṃ paññāpāramiṃ viriyapāramiṃ khantipāramiṃ
saccapāramiṃ adhiṭṭhānapāramiṃ mettāpāramiṃ upekkhāpāramiṃ na pūresiṃ
tenamhi iminā sadiso na jātoti dasamaṃ lekhaṃ ākaḍḍhi tathāhaṃ eso
viya asādhāraṇassa āsayānusayañāṇassa indriyaparopariyañāṇassa
mahākaruṇāsamāpattiñāṇassa yamakapāṭihāriyañāṇassa anāvaraṇañāṇassa
sabbaññutañāṇassa paṭivedhāya upanissayabhūtā dasa pāramiyo na pūresiṃ
tenamhi iminā sadiso na jātoti soḷasamaṃ lekhaṃ ākaḍḍhi. Evaṃ
imehi kāraṇehi mahāmagge soḷasa lekhā ākaḍḍhiyamāne nisinne
tasmiṃ samaye taṇhā aratī rāgā cāti tisso māradhītaro pitā
no na paññāyati kahaṃ nu kho etarahīti olokayamānā taṃ
domanassappattaṃ bhūmiyaṃ vilekhamānaṃ disvā pitu santikaṃ gantvā
kasmā tāta dukkhī dummanosīti pucchiṃsu. Ammā ayaṃ mahāsamaṇo
mayhaṃ vasaṃ atikkanto ettakaṃ olokento otāramassa daṭṭhuṃ
nāsakkhiṃ tenāhaṃ dukkhī dummanoti. Yadi evaṃ mā cintayittha
mayametaṃ attano vase pavattaṃ katvā ādāya āgamissāmāti. Na
sakkā ammā esa kenaci vase kātuṃ acalāya saddhāya patiṭṭhito

---------------------------------------------------------------------------------------------
page124.
Esa purisoti. Tāta mayaṃ itthiyo nāma idāneva taṃ rāgapāsādīhi
bandhitvā ānessāma tumhe mā cintayitthāti. Tā ito
bhagavantaṃ upasaṅkamitvā pāde te samaṇa paricāressāmāti āhaṃsu.
Bhagavā neva tāsaṃ vacanaṃ manasi akāsi na akkhīni ummiletvā
olokesi anuttare upadhisaṅkhaye vimuttamānaso vivekasukhañceva anubhavanto
nisīdi. Puna māradhītaro uccāvacā kho purisānaṃ adhippāyā kesañci
kumārikāsu pemaṃ ahosi kesañci paṭhamavaye ṭhitāsu kesañci majjhimavaye
kesañci pacchimavaye ṭhitāsu yannūna mayaṃ nānappakārehi rūpehi
palobheyyāmāti ekamekā kumārivaṇṇādivasena sataṃ sataṃ attabhāve
abhinimminitvā kumāriyo avijātā sakiṃvijātā duvijātā majjhamitthiyo
mahāitthiyo ca hutvā chakkhattuṃ bhagavantaṃ upasaṅkamiṃsu pāde te
samaṇa paricāressāmāti āhaṃsu. Taṃpi bhagavā na manasākāsi yathātaṃ
anuttare upadhisaṅkhaye vimutto. Keci panācariyā vadanti tā
mahitthībhāvena upagatā disvā bhagavā evamevaṃ etā khaṇḍadantā
palitakesā hontūti adhiṭṭhāsīti. Taṃ na gahetabbaṃ. Na hi
satthā evarūpaṃ adhiṭṭhānaṃ karoti bhagavā pana apetha tumhe
kīdisā evaṃ vāyamatha evarūpaṃ nāma avītarāgādīnaṃ purato kātuṃ
vaṭṭati tathāgatassa pana rāgo pahīno doso mohoti attano
kilesappahānaṃ ārabhati.
                Yassa jitaṃ nāvajiyati
                jitamassa noyāti koci loke

---------------------------------------------------------------------------------------------
page125.
                Taṃ buddhamanantagocaraṃ
                apadaṃ kena padena nessatha.
                Yassa jālinī visattikā
                taṇhā natthi kuhiñci netave
                taṃ buddhamanantagocaraṃ
                apadaṃ kena padena nessathāti
imā dhammapade buddhavagge dve gāthā vadanto dhammaṃ kathesi. Tā
saccaṃ kira no pitā avoca arahaṃ sugato loke na rāgena suvānayoti
ādīni vatvā pitu santikaṃ agamaṃsu. Bhagavāpi tattha sattāhaṃ
vītināmetvā muccalindamūle agamāsi tattha sattāhaṃ vaddalikāya
uppannāya sītādipaṭivāhanatthaṃ muccalindena nāma nāgarājena sattakkhattuṃ
bhogehi parikkhitto asambādhāya gandhakuṭiyaṃ viharanto viya vimuttisukhaṃ
paṭisaṃvedayamāno sattāhaṃ vītināmetvā rājāyatanaṃ upasaṅkamitvā
tatthāpi sattāhaṃ vimuttisukhapaṭisaṃvedīyeva nisīdi. Ettāvatā sattāhāni
paripuṇṇāni. Etthantare neva mukhadhovanaṃ na sarīrapaṭijagganaṃ na
āhārakiccaṃ ahosi. Jhānasukhena maggasukhena phalasukhena ca
vītināmesi. Athassa tasmiṃ sattasattāhamatthake ekūnapaññāsamadivase
tattha nisinnassa mukhaṃ dhovissāmīti cittaṃ udapādi. Sakko
devānamindo attanā harītakaṃ āharitvā adāsi. Satthā taṃ
paribhuñji. Tenassa sarīravalañjaṃ ahosi. Athassa sakkoyeva
nāgalatādantakaṭṭhañceva mukhadhovanaudakañca adāsi. Satthā dantakaṭṭhaṃ

---------------------------------------------------------------------------------------------
page126.
Khāditvā anotattadahaudakena mukhaṃ dhovitvā tattheva rājāyatanamūle
nisīdi.
     Tasmiṃ samaye tapussabhallikā nāma dve vāṇijā pañcahi sakaṭasatehi
ukkalājanapadā majjhimappadesaṃ gacchanto attano ñātisālohitāya
devatāya sakaṭāni sannirumhitvā satthu āhārasampādane ussāhitā
manthañca madhupiṇḍikañca ādāya paṭiggaṇhātu no bhante bhagavā imaṃ
āhāraṃ anukampaṃ upādāyāti satthāraṃ upasaṅkamitvā aṭṭhaṃsu.
Bhagavā pana pāyāsapaṭiggahaṇadivaseyeva pattassa antarahitattā
na kho tathāgatā hatthesu paṭiggaṇhanti kiṃ nu kho ahaṃ paṭiggaṇheyyanti
cintesi. Athassa cittaṃ ñatvā catūhi disāhi cattāro mahārājāno
indanīlamaṇimaye patte upanāmesuṃ. Bhagavā te paṭikkhipi. Puna
muggavaṇṇaselamaye cattāro patte upanāmesuṃ. Bhagavā catunnaṃpi
devaputtānaṃ anukampāya cattāro pattepi paṭiggahetvā uparupari
ṭhapetvā eko hotūti adhiṭṭhahi. Cattāropi mukhavaṭṭiyaṃ paññāyamānā
lekhā hutvā majjhimena pamāṇena ekattaṃ upagamiṃsu. Bhagavā
tasmiṃ paccakkhe selamaye patte āhāraṃ paṭiggaṇhitvā paribhuñjitvā
anumodanaṃ akāsi. Dve bhātaro vāṇijā buddhañca dhammañca
saraṇaṃ gantvā dvevācikā upāsakā ahesuṃ. Atha nesaṃ ekanno
bhante paricāritabbaṭṭhānaṃ dethāti vadantānaṃ dakkhiṇahatthena attano
sīsaṃ parāmasitvā kesadhātuyo adāsi. Te attano nagare kesadhātuyo

---------------------------------------------------------------------------------------------
page127.
Anto pakkhipitvā cetiyaṃ patiṭṭhāpesuṃ.
     Sammāsambuddhopi kho tato paṭṭhāya puna ajapālanigrodhameva gantvā
nigrodhamūle nisīdi. Athassa tattha nisinnamattasseva attanā adhigatassa
dhammassa gambhīrataṃ paccavekkhantassa sabbabuddhānaṃ āciṇṇo adhigato
kho mayāyaṃ dhammoti paresaṃ dhammaṃ adesetukāmyatākārappatto
vitakko udapādi. Atha brahmā sahampati nassati vata bho
loko vinassati vata bho lokoti dasahi cakkavāḷasahassehi
sakkasuyāmasantusitavasavattimahābrahmāno ādāya satthu santikaṃ
gantvā desetu bhante bhagavā dhammanti ādinā nayena dhammadesanaṃ
āyāci. Satthā tassa paṭiññaṃ datvā kassa nu kho ahaṃ
paṭhamaṃ dhammaṃ deseyyanti cintento āḷāro paṇḍito so imaṃ
dhammaṃ khippaṃ ājānissatīti cittaṃ uppādetvā puna olokento
tassa sattāhaṃ kālakatabhāvaṃ ñatvā uddakaṃ āvajjesi tassāpi
abhidosakālakatabhāvaṃ ñatvā bahupakārā kho me pañcavaggiyā
bhikkhūti pañcavaggiye ārabbha manasikāraṃ katvā kahaṃ nu kho te
etarahi viharantīti āvajjento bārāṇasiyaṃ migadāyeti ñatvā tattha
gantvā dhammacakkaṃ pavattessāmīti katipāhaṃ bodhimaṇḍasāmantāyeva
piṇḍāya caranto āsāḷhapuṇṇamāsiyaṃ bārāṇasiṃ gamissāmīti cātuddasiyaṃ
paccūsasamaye pabhātāya rattiyā kālasseva pattacīvaramādāya
aṭṭhārasayojanamaggaṃ paṭipanno antarāmagge upakannāma ājīvakaṃ
disvā tassa taṃ attano buddhabhāvaṃ ācikkhitvā taṃ divasaṃyeva

---------------------------------------------------------------------------------------------
page128.
Sāyaṇhasamaye isipatanaṃ agamāsi.
     Pañcavaggiyā therā tathāgataṃ dūratova āgacchantaṃ disvā ayaṃ
āvuso samaṇo gotamo paccayabāhullāya āvattitvā paripuṇṇakāyo
piṇindriyo suvaṇṇavaṇṇo hutvā āgacchati imassa abhivādanādīni na
karissāma mahākulappasūto kho panesa āsanābhihāraṃ arahati tenassa
āsanamattaṃ paññāpessāmāti katikaṃ akaṃsu. Bhagavā sadevakassa
lokassa cittavāraṃ jānanasamatthena ñāṇena kiṃ nu kho ime cintayiṃsūti
āvajjetvā cittaṃ aññāsi. Atha ne sabbadevamanussesu
anodissakavasena pharaṇasamatthaṃ mettacittaṃ saṅkhipitvā
odissakavasena mettacittena phari. Te bhagavatā mettena
cittena phuṭṭhā tathāgate upasaṅkamante sakāya katikāya saṇṭhātuṃ
asakkontā abhivādanapaccuṭṭhānādīni sabbakiccāni akaṃsu
sammāsambuddhabhāvaṃ panassa ajānamānā kevalaṃ nāmena ca āvusovādena
ca vācaṃ samudācaranti. Atha ne bhagavā mā bhikkhave tathāgataṃ nāmena ca
āvusovādena ca samudācaratha arahaṃ bhikkhave tathāgato sammāsambuddhoti
attano buddhabhāvaṃ saññāpetvā paññattapavarabuddhāsane nisinno
uttarāsāḷhanakkhattayoge vattamāne aṭṭhārasabrahmakoṭīhi parivuto
pañcavaggiye there āmantesi dhammacakkappavattanasuttantaṃ desesi.
Tesu aññākoṇḍaññatthero desanānusārena ñāṇaṃ pesento
suttapariyosāne aṭṭhārasahi brahmakoṭīhi saddhiṃ sotāpattiphale
patiṭṭhāsi. Satthā tattheva vassaṃ upagantvā

---------------------------------------------------------------------------------------------
page129.
Punadivase vappattheraṃ ovadanto vihāreyeva nisīdi. Sesā cattāro
piṇḍāya cariṃsu. Vappatthero pubbaṇheyeva sotāpattiphalaṃ pāpuṇi.
Eteneva upāyena ca punadivase bhaddiyattheraṃ punadivase mahānāmattheraṃ
punadivase assajittheranti sabbe sotāpattiphale patiṭṭhāpetvā
pañcamiyaṃ pakkhassa pañcapi jane sannipātetvā anattalakkhaṇasuttantaṃ
desesi. Desanāpariyosāne pañcapi therā arahatte patiṭṭhahiṃsu.
     Atha satthā yasassa kulaputtassa upanissayaṃ disvā taṃ rattibhāge
nibbijjitvā gehaṃ pahāya nikkhantaṃ ehi yasāti pakkositvā tasmiṃyeva
rattibhāge sotāpattiphale patiṭṭhāpesi. Punadivase arahatte
patiṭṭhāpetvā aparepi tassa sahāyake catuppaññāsa jane
ehibhikkhupabbajjāya pabbājetvā arahattaṃ pāpesi. Evaṃ hi loke
ekasaṭṭhiyā arahantesu jātesu satthā vutthavasso pavāretvā caratha
bhikkhave cārikanti saṭṭhibhikkhū disāsu pesetvā sayaṃ uruvelaṃ gacchanto
antarāmagge kappāsikavanasaṇḍe tiṃsajane bhaddavaggiyakumāre vinesi.
Tesu sabbapacchimako sotāpanno sabbauttamo anāgāmī ahosi.
Tepi sabbe ehibhikkhubhāveneva pabbājetvā disāsu pesetvā uruvelaṃ
gantvā aḍḍhuḍḍhāni pāṭihāriyasahassāni dassetvā uruvelakassapādayo
sahassajaṭilaparivāre tebhātikajaṭile vinetvā ehibhikkhubhāveneva
pabbājetvā gayāsīse nisīdāpetvā ādittapariyāyadesanāya
arahatte patiṭṭhāpetvā tena arahantasahassena parivuto

---------------------------------------------------------------------------------------------
page130.
Bimbisārarañño dinnapaṭiññaṃ mocessāmīti rājagahanagarūpacāre laṭṭhivanuyyānaṃ
agamāsi. Rājā uyyānapālassa santikā satthā āgatoti sutvā
dvādasanahutehi brāhmaṇagahapatikehi parivuto satthāraṃ upasaṅkamitvā
cakkavicittatalesu suvaṇṇapaṭṭavitānaṃ viya pabhāya samudayaṃ vissajjentesu
tathāgatassa pādesu sirasā nipatitvā ekamante nisīdi saddhiṃ parisāya.
Atha kho tesaṃ brāhmaṇagahapatikānaṃ etadahosi kiṃ nu kho mahāsamaṇo
uruvelakassape brahmacariyaṃ carati udāhu uruvelakassapo mahāsamaṇeti.
Bhagavā tesaṃ cetoparivitakkamaññāya theraṃ gāthāya ajjhabhāsi
               kimeva disvā uruvelavāsi
               pahāsi aggiṃ kisako vadāno
               pucchāmi taṃ kassapa etamatthaṃ
               kathaṃ pahīnaṃ tava aggihuttanti.
               Theropi bhagavato adhippāyaṃ viditvā
               rūpe ca sadde ca atho rase ca
               kāmitthiyo cāpi vadanti yaññā
               etaṃ malanti upadhīsu ñatvā
               tasmā na yiṭṭhe na hute arañjinti
imaṃ gāthaṃ vatvā attano sāvakabhāvappakāsanatthaṃ tathāgatassa
pādapiṭṭhe sīsaṃ ṭhapetvā satthā me bhante bhagavā
sāvakohamasmīti vatvā ekatālaṃ dvitālanti yāva sattatālappamāṇaṃ

---------------------------------------------------------------------------------------------
page131.
Sattakkhattuṃ vehāsaṃ abbhuggantvā oruyha tathāgataṃ vanditvā
ekamantaṃ nisīdi. Taṃ pāṭihāriyaṃ disvā mahājano aho mahānubhāvo
buddho evaṃ thāmagatadiṭṭhiko nāma attānaṃ arahāti maññamāno
uruvelakassapopi diṭṭhijālaṃ bhinditvā tathāgatena damitoti satthu
guṇakathaṃyeva kathesi. Bhagavā nāhaṃ idāneva uruvelakassapaṃ damemi
atītepi esa mayā damitoyevāti imissā atthuppattiyā
mahānāradakassapajātakaṃ kathetvā cattāri saccāni pakāsesi.
Magadharājā ekādasanahutehi saddhiṃ sotāpattiphale patiṭṭhāsi. Ekanahutaṃ
upāsakattaṃ paṭivedesi. Rājā satthu santike nisinnoyeva pañca
assāsake pavedetvā saraṇaṃ gantvā svātanāya nimantetvā āsanā
vuṭṭhāya bhagavantaṃ padakkhiṇaṃ katvā pakkāmi. Punadivase yehi ca bhagavā
diṭṭho yehi ca adiṭṭho sabbepi rājagahavāsino aṭṭhārasakoṭisaṅkhā
manussā tathāgataṃ daṭṭhukāmā pātova rājagahato laṭṭhivanaṃ agamaṃsu.
Tigāvuto maggo nappahosi. Sakalaṃ laṭṭhivanuyyānaṃ nirantaraṃ phuṭṭhaṃ
ahosi. Mahājano dasabalassa rūpasobhaggappattaṃ attabhāvaṃ passanto
tittiṃ kātuṃ nāsakkhi. Vaṇṇarūpino nāmesā evarūpesupi ṭhānesu
tathāgatassa lakkhaṇānubyañjanādippabhedā sabbāpi rūpakāyasiri
vaṇṇetabbā. Evaṃ rūpasobhaggappattaṃ dasabalassa sarīraṃ passamānena
mahājanena nirantaraṃ phuṭṭho uyyāne ca magge ca ekabhikkhussapi
nikkhamanokāso nāhosi. Taṃ divasaṃ kira bhagavato chinnabhattaṃ bhaveyya
taṃ mā ahosīti sakkassa nisinnāsanaṃ uṇhākāraṃ dassesi. So

---------------------------------------------------------------------------------------------
page132.
Āvajjamāno taṃ kāraṇaṃ ñatvā māṇavakavaṇṇaṃ abhinimminitvā
buddhadhammasaṅghapaṭisaṃyuttā thutiyo vadamāno dasabalassa purato otaritvā
devānubhāvena okāsaṃ katvā
        danto dantehi saha purāṇajaṭilehi vippamuttehi
        siṅginikkhasuvaṇṇo rājagahaṃ pāvisi bhagavā.
        Mutto muttehi saha purāṇajaṭilehi
        siṅginikkhasuvaṇṇo rājagahaṃ pāvisi bhagavā.
        Tiṇṇo tiṇṇehi saha purāṇajaṭilehi
        siṅginikkhasuvaṇṇo rājagahaṃ pāvisi bhagavā.
        Dasavāso dasabalo dasadhammavidū dasahi ca upeto
        so dasasataparivāro rājagahaṃ pāvisi bhagavāti
imāhi gāthāhi satthu vaṇṇaṃ vadamāno purato pāyāsi. Mahājano
māṇavakassa rūpasiriṃ disvā ativiya abhirūpo ayaṃ māṇavako na kho
panamhehi diṭṭhapubboti cintetvā kuto ayaṃ māṇavako kassa
vā ayanti āha. Taṃ sutvā māṇavako
      yo dhīro sabbadhī danto     seṭṭho appaṭipuggalo
      arahaṃ sugato loke        tassāhaṃ paricārikoti
gāthaṃ āha. Satthā sakkena katokāsaṃ maggaṃ paṭipajjitvā bhikkhusahassaparivuto
rājagahaṃ pāvisi. Rājā buddhappamukhassa saṅghassa mahādānaṃ datvā
ahaṃ bhante tīṇi ratanāni vinā vattituṃ na sakkhissāmi
velāya vā avelāya vā bhagavato santikaṃ āgamissāmi

---------------------------------------------------------------------------------------------
page133.
Laṭṭhivanuyyānañca nāma atidūre idaṃ pana amhākaṃ veḷuvanannāma
uyyānaṃ nātidūre nāccāsanne gamanāgamanasampannaṃ buddhārahaṃ senāsanaṃ
imaṃ me bhagavā paṭiggaṇhātūti suvaṇṇabhiṅgārena pupphagandhavāsitaṃ
maṇivaṇṇaṃ udakaṃ ādāya veḷuvanaṃ uyyānaṃ pariccajanto dasabalassa
hatthe udakaṃ pāpesi. Tasmiṃ ārāmapaṭiggahaṇe buddhasāsanassa
mūlāni otiṇṇānīti mahāpaṭhavī kampi. Jambūdīpasmiṃ hi ṭhapetvā
veḷuvanaṃ aññaṃ paṭhaviṃ kampetvā gahitasenāsanannāma natthi.
Tāmbapaṇṇidīpepi ṭhapetvā mahāvihāraṃ aññaṃ paṭhaviṃ kampetvā
gahitasenāsanannāma natthi. Satthā veḷuvanārāmaṃ paṭiggahetvā
rañño anumodanaṃ katvā uṭṭhāyāsanā bhikkhusaṅghaparivuto veḷuvanaṃ
agamāsi.
     Tasmiṃ kho pana samaye sārīputto moggallāno cāti dvepi
paribbājakā rājagahaṃ upanissāya viharanti amataṃ pariyesamānā.
Tesu sārīputto assajittheraṃ piṇḍāya paviṭṭhaṃ disvā pasannacitto
payirupāsitvā ye dhammā hetuppabhavāti gāthaṃ sutvā sotāpattiphale
patiṭṭhāya attano sahāyakassa moggallānassa paribbājakassāpi
tameva gāthaṃ abhāsi. Sopi sotāpattiphale patiṭṭhahi. Te ubhopi
sañjayaṃ oloketvā attano parisāya saddhiṃ satthu santike pabbajitvā
tesu mahāmoggallāno sattāhena arahattaṃ pāpuṇi sārīputtatthero
aḍḍhamāsena. Ubhopi jane aggasāvakaṭṭhāne ṭhapesi sārīputtattherena
arahattappattadivaseyeva ca sāvakasannipātaṃ akāsi.

---------------------------------------------------------------------------------------------
page134.
     Tathāgate pana tasmiññeva veḷuvanuyyāne viharante
suddhodanamahārājā putto kira me cha vassāni dukkarakārikaṃ caritvā
paramābhisambodhiṃ patvā pavattitapavaradhammacakko rājagahaṃ nissāya
veḷuvane viharatīti sutvā aññataraṃ amaccaṃ āmantesi ehi bhaṇe
purisasahassaparivāro rājagahaṃ gantvā mama vacanena pitā te
suddhodanamahārājā daṭṭhukāmoti vatvā puttaṃ me gaṇhitvā
ehīti āha. So evaṃ devāti rañño vacanaṃ sirasā sampaṭicchitvā
purisasahassaparivāro khippameva saṭṭhiyojanamaggaṃ gantvā dasabalassa
catuparisamajjhe nisīditvā dhammadesanavelāya vihāraṃ pāvisi. So
tiṭṭhatu tāva rañño pahitasāsananti parisapariyante ṭhito satthu
dhammadesanaṃ sutvā yathāṭhitova saddhiṃ purisasahassena arahattaṃ patvā
pabbajjaṃ yāci. Bhagavā etha bhikkhavoti hatthaṃ pasāresi.
Sabbe taṃ khaṇaṃyeva iddhimayapattacīvaradharā vassasatikattherā viya
ahesuṃ. Arahattappattakālato paṭṭhāya pana ariyā nāma majjhattāva
honti. Tasmā rañño pahitasāsanaṃ dasabalassa na kathesi.
Rājā neva gatova āgacchati na sāsanaṃ suyyati ehi bhaṇe
tvaṃ gacchāti teneva niyāmena aññaṃ amaccaṃ pesesi. Sopi
gantvā purimanayeneva saddhiṃ parisāya arahattaṃ patvā tuṇhī ahosi.
Rājā eteneva niyāmena purisasahassaparivāre nava amacce pesesi.
Sabbe attano kiccaṃ niṭṭhāpetvā tuṇhībhūtā tattheva vihariṃsu.
Rājā sāsanamattaṃpi āharitvā ācikkhantaṃ alabhitvā cintesi ettakā

---------------------------------------------------------------------------------------------
page135.
Ca janā mayi sinehābhāvena sāsanamattaṃpi na paccāhariṃsu ko nu
kho me vacanaṃ karissatīti sabbarājabalaṃ olokento kāḷudāyiṃ addasa.
So kira rañño sabbatthasādhako amacco abbhantariko ativiyavissāsiko
bodhisattena saddhiṃ ekadivase jāto sahapaṃsukīḷako sahāyo.
Atha naṃ rājā āmantesi tāta udāyi ahaṃ mama puttaṃ passitukāmo
nava purisasahassāni pesesiṃ ekapurisopi āgantvā sāsanamattaṃ
ārocentopi natthi dujjāno kho pana me jīvitantarāyo ahaṃ
jīvamāno ca puttaṃ duṭṭhuṃ icchāmi sakkhissasi nu kho me puttaṃ
dassetunti. Sakkhissāmi deva sace pabbajituṃ labhissāmīti.
Tāta tvaṃ pabbajitvā vā apabbajitvā vā mama puttaṃ dassehīti āha.
So sādhu devāti rañño sāsanaṃ ādāya rājagahaṃ gantvā satthu
dhammadesanavelāya parisapariyante ṭhito dhammaṃ sutvā saparivāro
arahattaphalaṃ patvā ehibhikkhubhāve patiṭṭhāsi.
     Satthāpi buddho hutvā paṭhamaṃ antovassaṃ isipatane vasitvā
vutthavasso pavāretvā uruvelaṃ gantvā tattha tayo māse vasanto
tebhātikajaṭile vinetvā bhikkhusahassaparivāro pussamāse puṇṇamāyaṃ
rājagahaṃ gantvā dve māse vasi. Ettāvatā bārāṇasito
nikkhamantassa pañca māsā jātā sakalahemanto atikkanto
udāyittherassa āgatadivasato paṭṭhāya sattaṭṭhadivasā vītivattā.
So phagguṇapuṇṇamāsiyaṃ cintesi atikkanto hemanto vassantasamayo
anuppatto manussehi sassāni uddharitvā sammukhasammukhaṭṭhāne maggā

---------------------------------------------------------------------------------------------
page136.
Dinnā haritatiṇasañchannā paṭhavī supupphitā vanasaṇḍā paṭipajjanakkhamo
maggo kālo dasabalassa ñātisaṅgahaṃ kātunti. Atha bhagavantaṃ upasaṅkamitvā
                aṅgārinodāni dumā bhadante
                phalesino chadanaṃ vippahāya
                te accimantova pabhāsayanti
                samayo mahāvīra bhagī rasānaṃ
        nāsītisītaṃ nātiuṇhaṃ          nātidubbhikkhachātakaṃ
        saddalā haritā bhūmi          esa kālo mahāmunīti
saṭṭhimattāhi gāthāhi dasabalassa kulanagaragamanatthāya gamanavaṇṇaṃ vaṇṇesi.
Atha naṃ satthā kinnu kho udāyi madhurassarena gamanavaṇṇaṃ vaṇṇesīti
āha. Bhante tumhākaṃ pitā suddhodanamahārājā passitukāmo
karotha ñātakānaṃ saṅgahanti. Sādhu udāyi karissāmi ñātakānaṃ saṅgahaṃ
bhikkhusaṅghassa ārocehi gamikavattaṃ pūressantīti. Sādhu bhanteti thero
ārocesi.
     Bhagavā aṅgamagadhavāsīnaṃ kulaputtānaṃ dasahi sahassehi kapilavatthuvāsīnaṃ
dasahi sahassehīti sabbeheva vīsatisahassehi khīṇāsavabhikkhūhi parivuto
rājagahā nikkhamitvā divase divase yojanamaggaṃ gacchati.
Rājagahato saṭṭhiyojanaṃ kapilavatthuṃ dvīhi māsehi pāpuṇissāmīti
aturitacārikaṃ pakkāmi. Theropi bhagavato nikkhantabhāvaṃ
ārocessāmīti vehāsaṃ abbhuggantvā rañño nivesane pāturahosi.

---------------------------------------------------------------------------------------------
page137.
Rājā theraṃ disvā tuṭṭhacitto mahārahe pallaṅke nisīdāpetvā
attano paṭiyāditassa nānaggarasabhojanassa pattaṃ pūretvā adāsi.
Thero uṭṭhāya gamanākāraṃ dassesi. Nisīditvā bhuñja tātāti.
Satthu santikaṃ gantvā bhuñjissāmi mahārājāti. Kahaṃ pana tāta
satthāti. Vīsatisahassabhikkhuparivāro tumhākaṃ dassanatthāya cārikaṃ
nikkhanto mahārājāti. Rājā tuṭṭhamānaso āha tumhe imaṃ
paribhuñjitvā yāva mama putto imaṃ nagaraṃ pāpuṇāti tāvassa
ito ca piṇḍapātaṃ harathāti. Thero adhivāsesi. Rājā theraṃ
parivisitvā pattaṃ gandhacuṇṇena ubbattetvā uttamabhojanassa pūretvā
tathāgatassa dethāti therassa hatthe patiṭṭhāpesi. Thero sabbesaṃ
passantānaṃyeva pattaṃ ākāse khipitvā sayaṃpi vehāsaṃ abbhuggantvā
piṇḍapātaṃ āharitvā satthu hattheva ṭhapesi. Satthā taṃ paribhuñji.
Etenupāyena thero divase divase āhari. Satthāpi antarāmagge
raññoyeva piṇḍapātaṃ paribhuñji. Theropi bhattakiccāvasāne
divase divase ajja ettakaṃ bhagavā āgato ajja ettakanti
buddhaguṇapaṭisaṃyuttāya ca dhammakathāya sakalarājakulaṃ satthu dassanaṃ
vināyeva satthari sañjātaṃ pasādaṃ akāsi. Teneva naṃ bhagavā
etadaggaṃ bhikkhave mama sāvakānaṃ kulappasādakānaṃ yadidaṃ kāḷudāyīti
etadagge ṭhapesi.
     Sākiyāpi kho anuppatte bhagavati amhākaṃ ñātiseṭṭhaṃ

---------------------------------------------------------------------------------------------
page138.
Passissāmāti sannipatitvā bhagavato vasanaṭṭhānaṃ vīmaṃsamānā nigrodhasakkassa
ārāmo ramaṇīyoti sallakkhetvā tattha sabbaṃ paṭijagganavidhiṃ kāretvā
gandhapupphahatthā paccuggamanaṃ karontā sabbālaṅkārapaṭimaṇḍite
daharadahare nāgaradārake ca nāgaradārikāyo ca paṭhamaṃ pahiṇiṃsu tato
rājakumāre ca rājakumāriyo ca tesaṃ antarā sāmaṃ gandhapupphacuṇṇādīhi
pūjayamānā bhagavantaṃ gahetvā nigrodhārāmameva agamaṃsu. Tattha
bhagavā vīsatisahassakhīṇāsavaparivuto paññattapavarabuddhāsane nisīdi.
Sākiyā nāma mānajātikā mānatthaddhā. Te siddhatthakumāro
amhehi daharataro amhākaṃ kaniṭṭho bhāgineyyo putto nattāti
cintetvā daharadahare rājakumāre āhaṃsu tumhe bhagavantaṃ vandatha
mayaṃ tumhākaṃ piṭṭhito nisīdissāmāti.
     Tesu evaṃ avanditvā nisinnesu bhagavā tesaṃ ajjhāsayaṃ
oloketvā na maṃ ñātayo vandanti handāhaṃ te vandāpessāmīti
abhiññāpādakaṃ catutthajjhānaṃ samāpajjitvā vuṭṭhāya ākāsaṃ
abbhuggantvā tesaṃ sīse pādapaṃsuṃ okiramāno viya gaṇḍāmbarukkhamūle
yamakapāṭihāriyasadisaṃ pāṭihāriyaṃ akāsi. Rājā taṃ acchariyaṃ disvā
āha bhagavā tumhākaṃ jātadivase isikāḷadevalassa vandanatthaṃ upanītānaṃ
vo pāde parivattetvā brāhmaṇassa matthake patiṭṭhite disvāpi
ahaṃ tumhe vandiṃ ayaṃ me paṭhamavandanā vappamaṅgaladivase jambūchāyāya
sirisayane nipannānaṃ vo jambūchāyāya parivattanaṃ disvāpi pāde
vandiṃ ayaṃ me dutiyavandanā idāni imaṃ adiṭṭhapubbaṃ pāṭihāriyaṃ

---------------------------------------------------------------------------------------------
page139.
Disvāpi tumhākaṃ pāde vandāmi ayaṃ me tatiyavandanāti. Raññe
pana vandite bhagavantaṃ avanditvā ṭhātuṃ samattho nāma ekasākiyopi
nāhosi. Sabbe vandiṃsuyeva. Iti bhagavā ñātayo vandāpetvā
ākāsato otaritvā paññatte āsane nisīdi. Nisinne bhagavati
sikhāppatto ñātisamāgamo ahosi. Sabbe ekaggacittā hutvā
nisīdiṃsu. Tato mahāmegho pokkharavassaṃ vassi. Tāmbavaṇṇaṃ udakaṃ
heṭṭhā viravantaṃ gacchati. Temitukāmo ca temeti atemitukāmassa
sarīre ekavindumattopi na patati. Taṃ disvā sabbe acchariyabbhutajātā
aho acchariyaṃ aho abbhutanti kathaṃ samuṭṭhāpesuṃ. Satthā na
idāneva mayhaṃ ñātisamāgame pokkharavassaṃ vassati atītepi
vassīti imissā atthuppattiyā vessantarajātakaṃ kathesi. Dhammadesanaṃ
sutvā sabbe uṭṭhāya vanditvā pakkamiṃsu. Ekopi rājā vā
rājamahāmatto vā sve amhākaṃ bhikkhaṃ gaṇhathāti vatvā gato
nāma natthi.
     Satthā punadivase vīsatibhikkhusahassaparivuto kapilavatthuṃ piṇḍāya
pāvisi. Na koci gantvā nimantesi vā pattaṃ vā aggahesi.
Bhagavā indakhīle ṭhito āvajjesi kathaṃ nu kho pubbabuddhā kulanagare
piṇḍāya cariṃsu kiṃ nu uppaṭipāṭiyā issarajanānaṃ gharāni agamaṃsu
udāhu sapadānacārikaṃ cariṃsūti. Tato ekabuddhassāpi uppaṭipāṭiyā
gamanaṃ adisvā mayāpidāni ayameva tesaṃ vaṃso ayaṃ me paveṇi
paggahetabbā āyatiñca me sāvakā mamaññeva anusikkhantā

---------------------------------------------------------------------------------------------
page140.
Piṇḍacārikavattaṃ paripūressantīti koṭiyaṃ niviṭṭhagehato paṭṭhāya
sapadānaṃ piṇḍāya cari. Ayyo kira siddhatthakumāro piṇḍāya caratīti
dvibhūmikatibhūmikādīsu pāsādesu sīhapañjaraṃ vivaritvā mahājano
dassanabyāvato ahosi.
     Rāhulamātāpi devī ayyaputto kira imasmiṃyeva nagare mahantena
rājānubhāvena suvaṇṇasīvikādīhi vicaritvā idāni kesamassuṃ ohāretvā
kāsāyavatthavasano kapālahattho piṇḍāya carati sobhati nu khoti sīhapañjaraṃ
vivaritvā olokayamānā bhagavantaṃ nānāvirāgasamujjalāya sarīrappabhāya
nagaravīthiyo obhāsetvā byāmappabhā parikkhepasamupabbūḷhāyaṃ
asītyānubyañjanāvabhāsitāya dvattiṃsamahāpurisalakkhaṇapaṭimaṇḍitāya anopamāya
buddhasiriyā virocamānaṃ disvā uṇhīsato paṭṭhāya yāva pādatalā
                   siniddhanīlamudukuñcitakeso
                   suriyanimmalatalābhinalāṭo
                   yuttatuṅgamuduāyatanāso
                   raṃsijālavitato narasīhoti
evamādikāhi aṭṭhahi narasīhagāthāhi nāma abhitthavitvā tumhākaṃ
putto piṇḍāya caratīti rañño ārocesi. Rājā saṃviggahadayo
hatthena sāṭakaṃ saṇṭhapento turitaturitaṃ nikkhamitvā vegena gantvā
bhagavato purato ṭhatvā āha kiṃ bhante amhe lajjāpetha kimatthaṃ
piṇḍāya caratha kiṃ ettakānaṃ bhikkhūnaṃ na sakkā bhattaṃ laddhunti

---------------------------------------------------------------------------------------------
page141.
Saññaṃ karitthāti. Vaṃsaṃ cārittametaṃ mahārāja amhākanti.
Nanu bhante amhākaṃ mahāsammatakhattiyavaṃso tattha ca ekakhattiyopi
bhikkhācāro nāma natthīti. Ayaṃ mahārāja vaṃso nāma tava vaṃso
amhākaṃ pana dīpaṅkaro koṇḍañño kassapoti ayaṃ buddhavaṃso nāma
aññe ca anekasahassasaṅkhā buddhā bhikkhācāreneva jīvitaṃ kappesunti
antaravīthiyaṃ ṭhitova
      uttiṭṭhe nappamajjeyya      dhammaṃ sucaritaṃ care
      dhammacārī sukhaṃ seti         asmiṃ loke paramhi cāti
imaṃ gāthamāha. Gāthāpariyosāne rājā sotāpattiphale patiṭṭhāsi.
      Dhammañcare sucaritaṃ          na taṃ duccaritaṃ care
      dhammacārī sukhaṃ seti         asmiṃ loke paramhi cāti
imaṃ pana gāthaṃ sutvā sakadāgāmiphale patiṭṭhāsi dhammapālajātakaṃ sutvā
anāgāmiphale patiṭṭhāsi maraṇasamaye setacchattassa heṭṭhā sirisayane
nipannoyeva arahattaṃ pāpuṇi. Araññāvāsena padhānānuyogakiccaṃ
rañño nāhosi. Sotāpattiphalaṃ sacchikatvāyeva pana bhagavato
pattaṃ gahetvā saparisaṃ bhagavantaṃ mahāpāsādaṃ āropetvā
paṇītena khādanīyena bhojanīyena parivisi. Bhattakiccapariyosāne sabbaṃ
itthāgāraṃ āgantvā bhagavantaṃ vandi ṭhapetvā rāhulamātaraṃ. Sā
pana gaccha ayyaputtaṃ vandāhīti parijanena vuccamānāpi sace
mayhaṃ guṇo atthi sayameva me santikaṃ ayyaputto āgamissati
āgatameva naṃ vandissāmīti na agamāsi. Bhagavā rājānaṃ pattaṃ

---------------------------------------------------------------------------------------------
page142.
Gāhāpetvā dvīhi aggasāvakehi saddhiṃ rājadhītāya sirigabbhaṃ gantvā
rājadhītā yathāruciṃ vandamānā na kiñci vattabbāti vatvā paññatte
āsane nisīdi. Sā vegenāgantvā gopphakesu gahetvā
pādapiṭṭhiyaṃ sīsaṃ parivattetvā yathājjhāsayaṃ vandi. Rājā
rājadhītāya bhagavati sinehabahumānādiguṇasampattiṃ kathesi bhante mama
dhītā tumhehi kāsāyāni vatthāni nivāsitānīti sutvā tato paṭṭhāya
kāsāvavatthā jātā tumhākaṃ ekabhattikabhāvaṃ sutvā ekabhattikāva
jātā tumhehi mahāsayanassa chaḍḍitabhāvaṃ sutvā paṭṭikamañcakeyeva
nipannā tumhākaṃ mālāgandhādīhi virahitabhāvaṃ ñatvā virahitamālāgandhāva
jātā attano ñātakesu mayaṃ paṭijaggissāmāti sāsane pesite
ekaṃ ñātakaṃpi na olokesi evaṃ guṇasampannā me bhagavā
dhītāti. Anacchariyaṃ mahārāja yaṃ idāni tayā rakkhiyamānā
rājadhītā paripakke ñāṇe attānaṃ rakkheyya esā pubbe
anārakkhā pabbatapāde vicaramānā aparipakke ñāṇe attānaṃ
rakkhatīti vatvā tassā sokaṃ vinodetvā candakinnarījātakaṃ kathetvā
sotāpattiphalaṃ datvā uṭṭhāyāsanā pakkāmi. Dutiyadivase nandassa
rājakumārassa abhisekagehappavesanavivāhamaṅgalesu vattamānesu tassa
gehaṃ gantvā kumāraṃ pattaṃ gāhāpetvā pabbājetukāmo maṅgalaṃ
vatvā uṭṭhāyāsanā pakkāmi. Janapadakalyāṇī kumāraṃ gacchantaṃpi
disvā tuvaṭaṃ kho ayyaputta āgaccheyyāsīti vatvā gīvaṃ
pasāretvā olokesi. Sopi bhagavantaṃ pattaṃ gaṇhathāti vattuṃ

---------------------------------------------------------------------------------------------
page143.
Avisahamāno vihāraṃyeva agamāsi. Taṃ anicchamānaṃyeva bhagavā
pabbājesi. Iti bhagavā kapilapuraṃ gantvā tatiyadivase nandaṃ
pabbājesi.
     Sattame divase rāhulamātā kumāraṃ alaṅkaritvā bhagavato
santikaṃ pesesi passa tāta evaṃ vīsatisahassasamaṇaparivutaṃ suvaṇṇavaṇṇaṃ
brahmarūpavaṇṇaṃ samaṇaṃ ayaṃ te pitā etassa mahantā nidhiyo
ahesuṃ tyāssa nikkhamanato paṭṭhāya na passāmi gaccha taṃ
dāyajjaṃ yāca ahaṃ tāta kumāro abhisekaṃ patvā cakkavatti
bhavissāmi dhanena me attho dhanaṃ me dehi sāmiko hi putto
pitu santakassāti. Kumāro bhagavato santikaṃ gantvāva pitu sinehaṃ
paṭilabhitvā haṭṭhacittova sukhā te samaṇa chāyāti vatvā aññaṃ
bahuṃ attano anurūpaṃ vadanto aṭṭhāsi. Bhagavā katabhattakicco
anumodanaṃ katvā uṭṭhāyāsanā pakkāmi. Kumāropi dāyajjaṃ
me samaṇa dehi dāyajjaṃ me samaṇa dehīti bhagavantaṃ anubandhi.
Bhagavā kumāraṃ na nivattāpesi. Parijano bhagavatā saddhiṃ gacchantaṃ
nivattetuṃ nāsakkhi. Iti so bhagavatā saddhiṃ ārāmameva agamāsi.
Tato bhagavā cintesi yaṃ ayaṃ pitusantakaṃ dhanaṃ icchati taṃ vaṭṭānugataṃ
savighātaṃ handassa bodhimaṇḍe paṭiladdhaṃ sattavidhaṃ ariyadhanaṃ demi
lokuttaradāyajjassa sāmikaṃ karomīti āyasmantaṃ sārīputtaṃ āmantesi
tenahi tvaṃ sārīputta rāhulakumāraṃ pabbājehīti. Pabbajite pana
kumāre rañño adhimattaṃ dukkhaṃ uppannaṃ. Taṃ adhivāsetuṃ asakkonto

---------------------------------------------------------------------------------------------
page144.
Bhagavato nivedetvā sādhu bhante ayyā mātāpitūhi ananuññātaṃ
puttaṃ na pabbājeyyunti varaṃ yāci. Bhagavā tassa taṃ vacanaṃ
paṭissuṇitvā punadivase rājanivesane katapātarāso ekamantaṃ nisinnena
raññā bhante tumhākaṃ dukkarakārakakāle ekā devatā maṃ
upasaṅkamitvā putto te kālakatoti āha tassā vacanaṃ asaddahanto
na mayhaṃ putto bodhiṃ appatvā kālaṃ karotīti taṃ paṭipakkhipinti
vutte idāni kiṃ saddahissatha ye tumhe pubbepi aṭṭhikāni
dassetvā putto te matoti vutte na saddahitthāti imissā
atthuppattiyā mahādhammapālajātakaṃ kathesi. Gāthāpariyosāne
rājā anāgāmiphale patiṭṭhahi. Iti bhagavā pitaraṃ tīsu phalesu
patiṭṭhāpetvā bhikkhusaṅghaparivuto punadeva rājagahaṃ gantvā sītavane
vihāsi.
     Tasmiṃ samaye anāthapiṇḍiko gahapati pañcahi sakaṭasatehi bhaṇḍaṃ ādāya
rājagahe attano piyasahāyassa seṭṭhino gehaṃ gantvā tattha buddhassa
bhagavato uppannabhāvaṃ sutvā balavapaccūse devatānubhāvena vivaṭena
dvārena satthāraṃ upasaṅkamitvā dhammaṃ sutvā sotāpattiphale
patiṭṭhāya dutiyadivase buddhappamukhassa saṅghassa mahādānaṃ datvā
sāvatthiṃ āgamanatthāya satthu paṭiññaṃ gahetvā antarāmagge
pañcacattāḷīsayojane ṭhāne satasahassaṃ datvā yojanikaṃ vihāraṃ kāretvā
jetavanaṃ koṭisanthārena aṭṭhārasahiraññakoṭīhi kiṇitvā navakammaṃ
niṭṭhāpesi majjhe dasabalassa gandhakuṭiṃ kāretvā taṃ parivāretvā

---------------------------------------------------------------------------------------------
page145.
Asītimahātherānaṃ paṭipāṭiyā ekasannivāsena āvāsena
ekakuṭikadvikuṭikahaṃsavaṭṭikadīghasālamaṇḍapādivasena senāsanāni
pokkharaṇīcaṅkamanarattiṭṭhānadivāṭṭhānāni cāti aṭṭhārasakoṭipariccāgena
ramaṇīye bhūmibhāge manoramaṃ vihāraṃ kāretvā dasabalassa āgamanatthāya
dūtaṃ pesesi. Satthā dūtassa vacanaṃ sutvā mahābhikkhusaṅghaparivāro
rājagahā nikkhamitvā anupubbena sāvatthīnagaraṃ pāpuṇi. Mahāseṭṭhīpi
kho vihāramahaṃ sajjetvā tathāgatassa jetavanaṃ pavisanadivase puttaṃ
sabbālaṅkārapaṭimaṇḍitaṃ katvā alaṅkatapaṭiyatteheva pañcahi
kumārasatehi saddhiṃ pesesi. So saparivāro pañcavaṇṇavatthasamujjalāni
pañcadhajasatāni gahetvā dasabalassa purato ahosi. Tesaṃ pacchato
subhaddā cullasubhaddāti dve seṭṭhidhītaro pañcahi kumārisatehi
saddhiṃ puṇṇaghaṭe gahetvā nikkhamiṃsu. Tāsaṃ pacchato seṭṭhibhariyā
sabbālaṅkārapaṭimaṇḍitā pañcahi mātugāmasatehi saddhiṃ puṇṇapātiyo
gahetvā nikkhami. Sabbesaṃ pacchato sayaṃ mahāseṭṭhī ahatavatthanivattho
ahatavatthanivattheheva pañcahi seṭṭhisatehi bhagavantaṃ abbhuggañchi.
Bhagavā imaṃ upāsakaparisaṃ purato katvā mahābhikkhusaṅghaparivuto
attano sarīrappabhāya suvaṇṇarasasekapiñjarāni viya vanantarāni kurumāno
anantarāya buddhalīḷhāya appaṭisamāya buddhasiriyā jetavanavihāraṃ pāvisi.
Atha naṃ anāthapiṇḍiko pucchi kathāhaṃ bhante imasmiṃ vihāre
paṭipajjāmīti. Tenahi gahapati imaṃ vihāraṃ āgatāgatassa

---------------------------------------------------------------------------------------------
page146.
Bhikkhusaṅghassa dehīti. Sādhu bhanteti mahāseṭṭhī suvaṇṇabhiṅgāraṃ ādāya
dasabalassa hatthe udakaṃ pātetvā imaṃ jetavanavihāraṃ āgatassa
cātuddisassa buddhappamukhassa saṅghassa dammīti adāsi. Satthā
vihāraṃ paṭiggahetvā anumodanaṃ karonto
         sītaṃ uṇhaṃ paṭihanti          tato vāḷamigāni ca
         siriṃsape ca makase          sisire cāpi vuṭṭhiyo
         tato vātātapo ghoro      sañjāto paṭihaññati
         leṇatthañca sukhatthañca        jhāyituñca vipassituṃ
         vihāradānaṃ saṅghassa         aggaṃ buddhehi vaṇṇitaṃ.
         Tasmā hi paṇḍito poso     sampassaṃ atthamattano
         vihāre kāraye ramme      vāsayettha bahussute
         tesaṃ annañca pānañca       vatthasenāsanāni ca
         dadeyya ujubhūtesu          vippasannena cetasā.
         Te tassa dhammaṃ desenti     sabbadukkhāpanūdanaṃ
         yaṃ so dhammamidhaññāya        parinibbāti anāsavoti
vihārānisaṃsaṃ kathesi. Anāthapiṇḍiko dutiyadivasato paṭṭhāya vihāramahaṃ
ārabhi. Visākhāya pāsādamaho catūhi māsehi niṭṭhito. Anāthapiṇḍikassa
pana vihāramaho navahi māsehi niṭṭhāsi. Aṭṭhāraseva koṭiyo agamaṃsu.
Iti ekasmiṃyeva vihāre catuppaṇṇāsakoṭisaṅkhyaṃ dhanaṃ pariccaji.
     Atīte pana vipassissa bhagavato kāle punabbasumitto nāma

---------------------------------------------------------------------------------------------
page147.
Seṭṭhī suvaṇṇiṭṭhakāsanthārena kiṇitvā tasmiṃyeva ṭhāne yojanappamāṇaṃ
saṅghārāmaṃ kāresi. Sikhissa bhagavato kāle sirivaḍḍho nāma
seṭṭhī suvaṇṇajālasanthārena kiṇitvā tasmiṃyeva ṭhāne tigāvutappamāṇaṃ
saṅghārāmaṃ kāresi. Vessabhussa bhagavato kāle sotthiyo nāma
seṭṭhī suvaṇṇahatthipadasanthārena kiṇitvā tasmiññeva ṭhāne
aḍḍhayojanappamāṇaṃ saṅghārāmaṃ kāresi. Kakusandhassa bhagavato kāle
accuto nāma seṭṭhī suvaṇṇiṭṭhakāsanthāreneva kiṇitvā tasmiññeva
ṭhāne gāvutappamāṇaṃ saṅghārāmaṃ kāresi. Konāgamanassa bhagavato
kāle uggo nāma seṭṭhī suvaṇṇakacchapasanthārena kiṇitvā tasmiññeva
ṭhāne aḍḍhagāvutappamāṇaṃ saṅghārāmaṃ kāresi. Kassapassa bhagavato
kāle sumaṅgalo nāma seṭṭhī suvaṇṇakacchapasanthārena kiṇitvā
tasmiññeva ṭhāne soḷasakarīsappamāṇaṃ saṅghārāmaṃ kāresi. Amhākaṃ
pana bhagavato kāle anāthapiṇḍiko nāma seṭṭhī kahāpaṇakoṭisanthārena
kiṇitvā tasmiññeva ṭhāne aṭṭhakarīsappamāṇaṃ saṅghārāmaṃ kāresi.
Idaṃ kira ṭhānaṃ sabbabuddhānaṃ avijahitaṭṭhānameva.
     Iti mahābodhimaṇḍe sabbaññutappattito yāva mahāparinibbānamañcā
yasmiṃ ṭhāne bhagavā vihāsi idaṃ santikenidānannāma. Tassa vasena
sabbajātakāni vaṇṇayissāmīti.
                  Iti nidānakathā niṭṭhitā.
                      ----------

---------------------------------------------------------------------------------------------
page148.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page149.
                       Jātakaṭṭhakathā
                       ekanipāto
                     -------------
           namo tassa bhagavato arahato sammāsambuddhassa.
                    1 Apaṇṇakavaggavaṇṇanā
                      1 apaṇṇakajātakaṃ
     imaṃ tāva apaṇṇakadhammadesanaṃ bhagavā sāvatthiṃ upanissāya
jetavanamahāvihāre viharanto kathesi. Kaṃ pana ārabbha ayaṃ kathā
samuṭṭhitāti. Seṭṭhissa sahāyake pañcasate titthiyasāvaketi.
     Ekasmiṃ hi divase anāthapiṇḍiko seṭṭhī attano sahāyake
pañcasate aññatitthiyasāvake ādāya bahumālāgandhavilepanañceva
telamadhuphāṇitavatthacchādanāni ca gāhāpetvā jetavanaṃ gantvā
bhagavantaṃ vanditvā gandhamālādīhi pūjetvā bhesajjāni ceva vatthāni
ca bhikkhusaṅghassa vissajjetvā cha nisajjadose vajjetvā ekamantaṃ
nisīdi. Tepi aññatitthiyasāvakā tathāgataṃ vanditvā satthu
puṇṇacandasassirīkaṃ mukhaṃ lakkhaṇānubyañjanapaṭimaṇḍitaṃ byāmappabhāparikkhittaṃ
brahmakāyaṃ āveḷāveḷā yamakayamakā hutvā niccharantiyo
ghanabuddharaṃsiyo olokayamānā anāthapiṇḍikassa samīpeyeva nisīdiṃsu.
Atha nesaṃ satthā manosilātale sīhanādaṃ nadanto taruṇasīho viya

---------------------------------------------------------------------------------------------
page150.
Gajjento pāvussakamegho viya ākāsagaṅgaṃ otārento viya ratanadāmaṃ
ganthento viya ca aṭṭhaṅgasamannāgatena savanīyena brahmassarena
nānānayavicittaṃ madhuradhammakathaṃ kathesi. Te satthu dhammadesanaṃ sutvā
pasannacittā uṭṭhāya dasabalaṃ vanditvā aññatitthiyasaraṇaṃ bhinditvā
buddhasaraṇaṃ agamaṃsu. Te tato paṭṭhāya niccakālaṃ anāthapiṇḍikena
saddhiṃ gandhamālādihatthā vihāraṃ gantvā dhammaṃ suṇanti dānaṃ denti
sīlaṃ rakkhanti uposathakammaṃ karonti. Atha bhagavā sāvatthito
punadeva rājagahaṃ agamāsi. Te tathāgatassa gatakāle taṃ saraṇaṃ
bhinditvā puna aññatitthiyasaraṇaṃ gatā attano mūlaṭṭhāneyeva
patiṭṭhitā. Bhagavāpi sattaṭṭhamāse vītināmetvā puna jetavanameva
agamāsi. Anāthapiṇḍiko punapi te ādāya satthu santikaṃ gantvā
satthāraṃ gandhamālādīhi pūjetvā vanditvā ekamantaṃ nisīdi. Tepi
bhagavantaṃ vanditvā ekamantaṃ nisīdiṃsu. Atha nesaṃ anāthapiṇḍiko
tathāgate cārikaṃ pakkante gahitasaraṇaṃ bhinditvā puna aññatitthiyasaraṇameva
gahetvā mūle patiṭṭhitabhāvaṃ bhagavato ārocesi. Bhagavā
aparimitakappakoṭiyo nirantarapavattitavacīsucaritānubhāvena dibbagandhagandhīnaṃ
nānāgandhapūritaṃ ratanakaraṇḍakaṃ vivaranto viya mukhamaṇḍalaṃ vivaritvā
madhurassaraṃ nicchārento saccaṃ kira tumhe upāsakā tīṇi saraṇāni
bhinditvā aññatitthiyasaraṇaṃ gatāti pucchi. Atha tehi paṭicchādetuṃ
asakkontehi saccaṃ bhagavāti vutte satthā upāsakā heṭṭhā
avīciṃ upari bhavaggaṃ paricchedaṃ katvā tiriyaṃ aparimāṇāsu lokadhātūsu

---------------------------------------------------------------------------------------------
page151.
Sīlādīhi guṇehi buddhena sadiso nāma natthi kuto adhikataroti
yāvatā bhikkhave sattā apadā vā dvipadā vā catuppadā vā
bahuppadā vā .pe. Tathāgato tesaṃ aggamakkhāyati yaṅkiñci vittaṃ
idha vā huraṃ vā .pe. Aggato ve pasannānanti ādīhi suttehi
pakāsite ratanattayaguṇe pakāsetvā evaṃ uttamaguṇasamannāgataṃ
ratanattayaṃ saraṇaṃ gatā upāsakā vā upāsikā vā nirayādīsu
nibbattanakā nāma natthi apāyanibbattito pana muccitvā devaloke
uppajjitvā mahāsampattiṃ anubhonti kasmā tumhehi evarūpaṃ
saraṇaṃ bhinditvā aññatitthiyasaraṇaṃ gacchantehi ayuttaṃ katanti āha.
     Ettha ca tīṇi ratanāni mokkhavasena uttamavasena ca saraṇaṅgatānaṃ
apāyesu nibbattiyā abhāvadīpanatthaṃ imāni suttāni dassetabbāni.
                  Yekeci buddhaṃ saraṇaṃ gatāse
                  na te gamissanti apāyabhūmiṃ
      pahāya mānusaṃ dehaṃ      devakāyaṃ paripūressanti.
                  Yekeci dhammaṃ saraṇaṃ gatāse
                  na te gamissanti apāyabhūmiṃ
      pahāya mānusaṃ dehaṃ      devakāyaṃ paripūressanti.
                  Yekeci saṅghaṃ saraṇaṃ gatāse
                  na te gamissanti apāyabhūmiṃ
      pahāya mānusaṃ dehaṃ      devakāyaṃ paripūressanti.

---------------------------------------------------------------------------------------------
page152.
      Bahuṃ ve saraṇaṃ yanti        pabbatāni vanāni ca
      ārāmarukkhacetyāni       manussā bhayatajjitā
      netaṃ kho saraṇaṃ khemaṃ       netaṃ saraṇamuttamaṃ
      netaṃ saraṇamāgamma         sabbadukkhā pamuccati.
      Yo ca buddhañca dhammañca     saṅghañca saraṇaṃ gato
      cattāri ariyasaccāni       sammappaññāya passati
      dukkhaṃ dukkhasamuppādaṃ        dukkhassa ca atikkamaṃ
      ariyañcaṭṭhaṅgikaṃ maggaṃ       dukkhūpasamagāminaṃ
      etaṃ kho saraṇaṃ khemaṃ       etaṃ saraṇamuttamaṃ
      etaṃ saraṇamāgamma         sabbadukkhā pamuccatīti.
     Na kevalañca nesaṃ satthā ettakaññeva dhammaṃ deseti. Apica kho
upāsakā buddhānussatikammaṭṭhānannāma dhammānussatikammaṭṭhānannāma
saṅghānussatikammaṭṭhānannāma sotāpattimaggaṃ deti sotāpattiphalaṃ
deti sakadāgāmianāgāmiarahattamaggaṃ deti arahattaphalaṃ detīti evamādīhi
nayehi dhammaṃ desetvā evarūpaṃ nāma saraṇaṃ bhindantehi ayuttaṃ
tumhehi katanti āha. Etaṃ ca buddhānussatikammaṭṭhānādīnaṃ
sotāpattimaggādippadānaṃ ekadhammo bhikkhave bhāvito bahulīkato
ekantaṃ nibbidāya virāgāya nirodhāya upasamāya abhiññāya
sambodhāya nibbānāya saṃvattati katamo ekadhammo buddhānussatīti
evamādīhi suttehi dīpetabbaṃ. Evañca pana bhagavā nānappakārehi
upāsake ovaditvā upāsakā pubbepi manussā asaraṇaṃ saraṇanti

---------------------------------------------------------------------------------------------
page153.
Takkagāhena viruddhagāhena gahetvā amanussapariggahite kantāre
yakkhabhakkhā hutvā mahāvināsappattā apaṇṇakagāhampana ekaṃsikagāhaṃ
aviruddhagāhaṃ gahitamanussā tasmiṃyeva kantāre sotthibhāvaṃ pattāti
vatvā tuṇhī ahosi. Atha kho anāthapiṇḍiko gahapati uṭṭhāyāsanā
bhagavantaṃ vanditvā abhitthavitvā sirasi añjaliṃ patiṭṭhapetvā evamāha
bhante idāni tāva imesaṃ upāsakānaṃ uttamasaraṇaṃ bhinditvā
takkagāhaṃ viruddhagāhaṃ saraṇagahaṇaṃ amhākaṃ pākaṭaṃ pubbe pana
amanussapariggahite kantāre takkagāhaṃ gahitamanussānañca vināso
apaṇṇakagāhaṃ gahitamanussānañca sotthibhāvo amhākaṃ paṭicchanno
tumhākameva pākaṭo sādhu vata no bhagavā ākāse puṇṇacandaṃ
uṭṭhāpento viya imaṃ kāraṇaṃ pākaṭaṃ karotūti. Atha bhagavā
mayā kho gahapati aparimitakāle dasapāramiyo pūretvā lokassa
kaṅkhacchedanatthameva sabbaññutañāṇaṃ paṭividdhaṃ sīhavasāya suvaṇṇapātiṃ
pūrento viya sakkaccaṃ sotaṃ odahitvā suṇohīti seṭṭhino
satuppādaṃ janetvā himagabbhaṃ padāletvā puṇṇacandaṃ nīharanto
viya bhavantarenapi paṭicchannakāraṇaṃ pākaṭaṃ akāsi.
     Atīte kāsikaraṭṭhe bārāṇasīnagare brahmadatto nāma rājā
ahosi. Tadā bodhisatto satthavāhakule paṭisandhiṃ gahetvā
anupubbena vayappatto pañcahi sakaṭasatehi vaṇijjaṃ karonto
vicarati. So kadāci pubbantato aparantaṃ gacchati kadāci aparantato

---------------------------------------------------------------------------------------------
page154.
Pubbantaṃ āgacchati. Bārāṇasiyaṃyeva hi aññopi satthavāhaputto
atthi. So bālo abyatto anupāyakusalo ahosi. Tadā
bodhisatto bārāṇasito mahagghabhaṇḍaṃ gahetvā pañcasakaṭasatāni
pūretvā gamanasajjāni katvā ṭhapesi. Sopi bālasatthavāhaputto
tatheva pañcasakaṭasatāni pūretvā gamanasajjāni katvā ṭhapesi.
Bodhisatto cintesi sace ayaṃ bālasatthavāhaputto mayā saddhiṃyeva
gamissati sakaṭasahasse ekato gacchante maggopi nappahossati
manussānaṃ dārūdakādīnipi balibaddānaṃ tiṇānipi dullabhāni bhavissanti
etena vā mayā vā purato gantuṃ vaṭṭatīti. So taṃ
pakkosāpetvā tamatthaṃ ārocetvā dvīhi amhehi ekato gantuṃ
na sakkā kiṃ tvaṃ purato gamissasi udāhu pacchatoti āha. So
cintesi mayi purato gacchante bahū ānisaṃsā maggena abhinneneva
gamissāmi goṇā anāmaṭṭhatiṇaṃ khādissanti manussānaṃ anāmaṭṭhasūpeyyaṃ
paṇṇaṃ bhavissati pasannaṃ udakaṃ bhavissati yathāruciṃ gacchamāno
agghaṃ ṭhapetvā bhaṇḍaṃ vikkiṇissāmīti. So ahaṃ samma
purato gamissāmīti āha. Bodhisatto pacchato gamane bahū
ānisaṃse addasa. Evaṃ assa ahosi ete purato gacchantā
magge visamaṭṭhānaṃ samaṃ karissanti ahaṃ tehi gatamaggena gamissāmi
purato gacchantehi balibaddehi pariṇatathaddhatiṇe khādite mama goṇā
puna uṭṭhitāni madhuratiṇāni khādissanti gahitapaṇṇaṭṭhānato uṭṭhitaṃ
manussānaṃ sūpeyyaṃ paṇṇaṃ madhuraṃ bhavissati nirudakaṭṭhāne āvāṭaṃ

---------------------------------------------------------------------------------------------
page155.
Khaṇitvā ete udakaṃ uppādessanti parehi katesu āvāṭesu mayaṃ
udakaṃ pivissāma bhaṇḍagghaṭṭhapanaṃ nāma manussānaṃ jīvitā voropanasadisaṃ
ahaṃ pacchato gantvā etehi ṭhapitagghena bhaṇḍaṃ vikkiṇissāmīti. So
ettake ānisaṃse disvā samma tvaṃ purato gacchāhīti āha. Sādhu
sammāti bālasatthavāhaputto sakaṭāni mahantāni yojetvā nikkhanto
anupubbena manussavāsaṃ atikkamitvā kantāramukhaṃ pāpuṇi.
     Kantāraṃ nāma corakantāraṃ bāḷakantāraṃ nirudakakantāraṃ amanussakantāraṃ
appabhakkhakantāranti pañcavidhaṃ. Tattha corehi adhiṭṭhitamaggo
corakantāraṃ nāma. Sīhādīhi adhiṭṭhitamaggo bāḷakantāraṃ nāma.
Yattha nhāyituṃ vā pivituṃ vā udakaṃ natthi idaṃ nirudakakantāraṃ
nāma. Amanussādhiṭṭhitamaggo amanussakantāraṃ nāma.
Mūlakhādanīyādivirahitaṃ appabhakkhakantāraṃ nāma. Imasmiṃ pañcavidhe
kantāre taṃ kantāraṃ nirudakakantārañceva amanussakantārañca.
Tasmā so bālasatthavāhaputto sakaṭesu mahantamahantā cāṭiyo
ṭhapetvā udakassa pūrāpetvā saṭṭhiyojanikaṃ kantāraṃ paṭipajji.
Athassa kantāramajjhagatakāle kantāre adhivatthayakkho imehi manussehi
gahitaudakaṃ chaḍḍāpetvā dubbale katvā sabbe te khādissāmīti
sabbasetataruṇabalibaddayuttaṃ manoramaṃ yānakaṃ māpetvā udakakalalaallehi
saphalakāvudhādihatthehi dvādasahi amanussehi parivuto uppalakumudāni
pilandhitvā allakeso allavattho issarapuriso viya tasmiṃ yānake

---------------------------------------------------------------------------------------------
page156.
Nisīditvā kaddamamakkhitehi cakkehi paṭipathaṃ agamāsi. Parivārā
amanussāpissa purato ca pacchato ca gantvā allakesā allavatthā
uppalakumudāni pilandhitvā padumapuṇḍarīkakalāpe gahetvā bhisamūlāni
khādantā udakabindūhi ceva kalalehi ca paggharanteheva agamaṃsu.
Satthavāhā ca nāma yadā purimavāto vāyati tadā yānake
nisīditvā upaṭṭhākajanaparivutā maggarajaṃ pariharantā purato gacchanti
yadā pacchimavāto vāyati tadā teneva nayena pacchato gacchanti.
Tadā pana purimavāto ahosi. Tasmā so bālasatthavāhaputto
purato agamāsi. Yakkho taṃ tathāgacachantaṃ disvā attano yānakaṃ
maggā okkamāpetvā kahaṃ gacchathāti tena saddhiṃ paṭisanthāramakāsi.
Satthavāhopi attano yānakaṃ maggā okkamāpetvā sakaṭānaṃ
gamanokāsaṃ datvā ekamante ṭhito yakkhaṃ āha ambho mayaṃpi
bārāṇasito āgacchāma tumhe pana uppalakumudāni pilandhitvā
padumapuṇḍarīkahatthā bhisamūlāni khādantā kaddamamakkhitā udakabindūhi
paggharantehi āgacchatha kiṃ nu kho tumhehi āgatamagge devo
vassati uppalādīhi sañchanno saro atthīti. Yakkho tassa
kathaṃ sutvā samma kinnāmetaṃ kathesi esā nīlavanarāji paññāyati
tato paṭṭhāya sakalaaraññaṃ ekodakaṃ nibaddhaṃ devo vassati kandarāpi
pūrā tasmiṃ tasmiṃ ṭhāne padumasañchannāni sarānīti vatvā paṭipāṭiyā
gacchantesu sakaṭesu imāni sakaṭāni ādāya kahaṃ gacchathāti pucchi.
Asukaṃ janapadaṃ nāmāti. Imasmiñca imasmiñca sakaṭe kinnāma

---------------------------------------------------------------------------------------------
page157.
Bhaṇḍanti. Asukañca asukañcāti. Pacchato āgacchantaṃ sakaṭaṃ
ativiya garukaṃ hutvā āgacchati etasmiṃ kiṃ bhaṇḍanti. Udakaṃ
etthāti. Pacchato tāva udakaṃ ānentehi vo papañcaṃ
nāma kataṃ ito paṭṭhāya pana udakena kiccaṃ natthi purato bahuṃ
udakaṃ cāṭiyo bhinditvā udakaṃ chaḍḍetvā sallahukena sakaṭena
gacchathāti āha. Evañca pana vatvā tumhe gacchatha amhākaṃ
papañco hotīti thokaṃ gantvā tesaṃ adassanaṃ patvā attano
yakkhanagarameva agamāsi. Sopi bālasatthavāho attano bālatāya
yakkhassa vacanaṃ gahetvā cāṭiyo bhindāpetvā pasatamattaṃpi udakaṃ
anavasesetvā sabbaṃ chaḍḍāpetvā sakaṭāni pājāpesi. Purato
appamattakaṃpi udakaṃ nāma nāhosi. Manussā pānīyaṃ alabhantā
kilamiṃsu. Te yāva suriyassa aṭṭhaṅgamanā gantvā sakaṭāni mocetvā
sakaṭaparivattanake ṭhapetvā goṇe sakaṭacakkesu bandhiṃsu. Neva
goṇānaṃ udakaṃ vā ahosi na manussānañca yāgubhattaṃ vā.
Dubbalamanussāpi tattha tattha ayoniso manasikatvā nipajjitvā supiṃsu.
Rattibhāgasamanantare yakkhā yakkhanagarato āgantvā sabbeyeva goṇe
ca manusse ca jīvitakkhayaṃ pāpetvā tesaṃ maṃsaṃ khāditvā aṭṭhimattāni
avasesetvā agamaṃsu. Evaṃ ekaṃ bālasatthavāhaputtaṃ nissāya
sabbepi te vināsaṃ pāpuṇiṃsu. Hatthaṭṭhikādīni disāvidisāsu
vippakiṇṇāni ahesuṃ. Pañca sakaṭasatāni yathāpūritāneva aṭṭhaṃsu.
     Bodhisattopi kho bālasatthavāhaputtassa nikkhantadivasato paṭṭhāya

---------------------------------------------------------------------------------------------
page158.
Māsaḍḍhamāsaṃ vītināmetvā pañcahi sakaṭasatehi saddhiṃ nagarato nikkhamma
anupubbena kantāramukhaṃ pāpuṇi. So tattha udakacāṭiyo pūretvā bahuṃ
udakaṃ ādāya antokhandhāvāre bheriñcārāpetvā manusse
sannipātetvā evamāha ambho maṃ anāpucchitvā pasatamattaṃpi udakaṃ
mā āsiñcittha kantāre visarukkhā nāma honti pattaṃ vā pupphaṃ vā
phalaṃ vā tumhehi pure ca akhāditapubbaṃ maṃpi anāpucchitvā mā
khāditthāti. Evaṃ manussānaṃpi ovādaṃ datvā pañcahi sakaṭasatehi kantāraṃ
paṭipajji. Tasmiṃ kantāramajjhe sampatte so yakkho purimanayeneva
bodhisattassa paṭipathe attānaṃ dassesi. Bodhisatto taṃ disvāva aññāsi
imasmiṃyeva kantāre udakaṃ natthi nirudakakantāro nāmeso ayañca
nibbhayo rattanetto chāyāpissa na paññāyati nissaṃsayaṃ iminā
purato gato bālasatthavāhaputto sabbaṃ udakaṃ chaḍḍāpetvā kilametvā
sapariso khādito bhavissati mayhaṃ pana paṇḍitabhāvaṃ upāyakosallaṃ
na jānāti maññeti. Tato naṃ āha gacchatha tumhe mayaṃ
bāṇijā nāma aññaṃ udakaṃ adisvā gahitaudakaṃ na chaḍḍema diṭṭhaṭṭhāne
pana chaḍḍetvā sakaṭāni sallahukāni katvā gamissāmāti. Yakkhopi
thokaṃ gantvā adassanaṃ upagamma attano yakkhanagarameva gato.
Yakkhe pana gate sabbe manussā bodhisattaṃ upagantvā āhaṃsu
ayya ete manussā esā nīlavanarāji paññāyati tato paṭṭhāya
nibaddhaṃ devo vassatīti vatvā uppalakumudamālino padumapuṇḍarīkakalāpe
ādāya bhisamūlāni khādantā allavatthā allakesā udakabindūhi ceva

---------------------------------------------------------------------------------------------
page159.
Kalalehi ca paggharantehi āgatā udakaṃ chaḍḍetvā sallahukehi sakaṭehi
khippaṃ gacchāmāti. Bodhisattopi tesaṃ vacanaṃ sutvā sakaṭāni
ṭhapāpetvā sabbe manusse sannipātāpetvā tumhehi imasmiṃ kantāre
saro vā pokkharaṇī vā atthīti kassaci sutapubbanti pucchi. Na
ayya sutapubbanti. Nirudakakantāro nāma eso idāni ekacce
manussā etāya nīlavanarājiyā purato devo vassatīti vadanti
vuṭṭhivāto nāma kittakaṃ ṭhānaṃ vāyatīti. Tiyojanamattaṃ ayyāti.
Kiṃ pana vo ekassāpi sarīraṃ vuṭṭhivāto paharatīti. Natthi ayyāti.
Meghasīsannāma kittake ṭhāne paññāyatīti. Tiyojanamatte ayyāti.
Atthi pana vo kenaci ekaṃ meghasīsaṃ diṭṭhanti. Natthi ayyāti.
Vijjulatā nāma kittake ṭhāne paññāyatīti. Catupañcayojane
ayyāti. Atthi pana vo kenaci vijjulatobhāso diṭṭhoti. Natthi
ayyāti. Meghasaddo nāma kittake ṭhāne suyyatīti. Ekadviyojane
ayyāti. Atthi pana vo kenaci meghasaddo suyyatīti. Natthi
ayyāti. Kiṃ tumhe ete jānāthāti. Na jānāma ayyāti.
Na ete manussā yakkhā ete amhe udakaṃ chaḍḍāpetvā dubbale
katvā khādituṃ āgatā bhavissanti purato gato bālasatthavāhaputto
anupāyakusalo addhā so etehi udakaṃ chaḍḍāpetvā kilametvā
khādito bhavissati pañca sakaṭasatāni yathāpūritāneva ṭhitāni bhavissanti
ajja mayaṃ tāni passissāma pasatamattampi udakaṃ achaḍḍetvā
sīghaṃ sīghaṃ sakaṭāni pājethāti. So āgacchanto yathāpūritāneva

---------------------------------------------------------------------------------------------
page160.
Pañca sakaṭāni goṇānaṃ manussānaṃ ca hanukaṭṭhikādīni disāvidisāsu
vippakiṇṇāni disvā sakaṭāni mocāpetvā sakaṭaparivattakena khandhāvāraṃ
bandhāpetvā sakālasseva manusse ca goṇe ca sāyamāsabhattaṃ
bhojāpetvā manussānaṃ majjhe goṇe nipajjāpetvā sayaṃ balanāyake
gahetvā khaggahattho tiyāmarattiṃ ārakkhaṃ ṭhapetvā ṭhitakova aruṇaṃ
uṭṭhāpesi. Punadivase pātova sabbakiccāni niṭṭhāpetvā goṇe
bhojetvā dubbalasakaṭāni chaḍḍāpetvā thirasakaṭāni gāhāpetvā
appagghaṃ bhaṇḍaṃ chaḍḍāpetvā mahagghabhaṇḍaṃ āropetvā
yathāicchiticchitaṭṭhānaṃ gantvā dviguṇatiguṇena mūlena bhaṇḍaṃ vikkiṇitvā
sabbaṃ parisaṃ ādāya puna attano nagarameva agamāsi.
     Satthā imaṃ dhammakathaṃ kathetvā evaṃ gahapati pubbe takkagāhino
mahāvināsaṃ pattā apaṇṇakagāhino pana amanussānaṃ hatthato
muccitvā sotthinā icchiticchitaṭṭhānaṃ gantvā punapi sakaṭṭhānameva
paccāgamiṃsūti dvepi vatthūni ghaṭento imissā apaṇṇakadhammadesanāya
abhisambuddho hutvā imaṃ gāthamāha
         apaṇṇakaṭṭhānameke      dutiyaṃ āhu takkikā
         etadaññāya medhāvī     taṃ gaṇhe yadapaṇṇakanti.
     Tattha apaṇṇakanti ekaṃsikaṃ aviruddhaṃ niyyānikaṃ. Ṭhānanti
kāraṇaṃ. Kāraṇasmiṃ hi yasmā tadāyattavuttitāya phalaṃ tiṭṭhati
nāma tasmā taṃ ṭhānanti vuccati ṭhānañca ṭhānato aṭṭhānañca
aṭṭhānatoti ādīsu cassa payogo veditabbo. Iti apaṇṇakaṭṭhānanti

---------------------------------------------------------------------------------------------
page161.
Padadvayenāpi yaṃ ekantahitasukhāvahaṃ taṃ paṇḍitehi paṭipannaṃ
ekaṃsikakāraṇaṃ sobhaṇakāraṇaṃ apaṇṇakannāma aviruddhakāraṇaṃ
niyyānikakāraṇaṃ idanti dīpeti. Ayamettha saṅkhepo. Pabhedato
pana tīṇi saraṇagamanāni pañca sīlāni aṭṭha sīlāni dasa sīlāni
pāṭimokkhasaṃvaro indriyasaṃvaro ājīvapārisuddhisīlasaṃvaro paccayapaṭisevanaṃ
sabbaṃpi catupārisuddhisīlaṃ indriyesu guttadvāratā bhojanesu mattaññutā
jāgariyānuyogo jhānaṃ vipassanā abhiññā samāpatti ariyamaggo
ariyaphalaṃ sabbampetaṃ apaṇṇakaṭṭhānaṃ apaṇṇakapaṭipadā
niyyānikapaṭipadāti attho.
     Yasmā ca pana niyyānikapaṭipadāya etaṃ nāmaṃ tasmāyeva naṃ bhagavā
apaṇṇakapaṭipadaṃ dassento imaṃ suttamāha tīhi bhikkhave dhammehi
samannāgato bhikkhu apaṇṇakapaṭipadaṃ paṭipanno hoti viriyo cassa āraddho
hoti āsavānaṃ khayāya katamehi tīhi idha bhikkhave bhikkhu indriyesu
guttadvāro hoti bhojane mattaññū hoti jāgariyamanuyutto
hoti. Kathañca bhikkhave bhikkhu indriyesu guttadvāro
hoti. Idha bhikkhave bhikkhu cakkhunā rūpaṃ disvā na nimittaggāhī
hoti .pe. Evaṃ kho bhikkhave bhikkhu indriyesu guttadvāro
hoti. Kathañca bhikkhave bhikkhu bhojane mattaññū hoti. Idha
bhikkhave bhikkhu paṭisaṅkhā yoniso āhāraṃ āhāreti neva davāya na
madāya na maṇḍanāya na vibhūsanāya yāvadeva imassa kāyassa

---------------------------------------------------------------------------------------------
page162.
Ṭhitiyā yāpanāya vihiṃsuparatiyā brahmacariyānuggahāya iti purāṇañca
vedanaṃ paṭihaṅkhāmi navañca vedanaṃ na uppādessāmi yātrā ca me
bhavissati anavajjatā ca phāsuvihāro cāti. Evaṃ kho bhikkhave
bhikkhu bhojane mattaññū hoti. Kathañca bhikkhave bhikkhu jāgariyamanuyutto
hoti. Idha bhikkhave bhikkhu divasaṃ caṅkamena nisajjāya āvaraṇīyehi
dhammehi cittaṃ parisodheti rattiyā paṭhamaṃ yāmaṃ caṅkamena nisajjāya
āvaraṇīyehi dhammehi cittaṃ parisodheti rattiyā majjhimaṃ yāmaṃ
dakkhiṇena passena sīhaseyyaṃ kappeti pādena pādaṃ accādhāya
sato sampajāno uṭṭhānasaññaṃ manasikaritvā rattiyā pacchimaṃ
yāmaṃ paccuṭṭhāya caṅkamena nisajjāya āvaraṇīyehi dhammehi cittaṃ
parisodheti. Evaṃ kho bhikkhave bhikkhu jāgariyamanuyutto hotīti.
Imasmiñca sutte tayo dhammā vuttā. Ayaṃ apaṇṇakapaṭipadā yāva
arahattaphalā labbhateva. Tattha arahattaphalaṃpi phalasamāpattivihārassa
ceva anupādāparinibbānassa ca paṭipadāyeva nāma hoti. Eketi
ekacce paṇḍitamanussā. Tattha kiñcāpi asuko nāmāti niyamo
natthi. Idaṃ pana saparisaṃ bodhisattaṃyeva sandhāya vuttanti veditabbaṃ.
     Dutiyaṃ āhu takkikāti dutiyanti paṭhamaapaṇṇakaṭṭhānato
niyyānikakāraṇato dutiyaṃ takkagāhakāraṇaṃ aniyyānikakāraṇaṃ. Āhu
takkikāti ettha pana saddhiṃ purimapadena ayaṃ yojanā apaṇṇakaṭṭhānaṃ
ekantikakāraṇaṃ aviruddhakāraṇaṃ niyyānikakāraṇaṃ eke bodhisattappamukhā
paṇḍitamanussā gaṇhiṃsu ye pana te bālasatthavāhaputtappamukhā

---------------------------------------------------------------------------------------------
page163.
Takkikā āhu te dutiyaṃ sāparādhaṃ anekaṃsikaṭṭhānaṃ viruddhakāraṇaṃ
aniyyānikakāraṇaṃ aggahesuṃ tesu ye apaṇṇakaṭṭhānaṃ aggahesuṃ te
sukkapaṭipadaṃ paṭipannā ye dutiyaṃ purato bhavitabbaṃ udakenāti
takkagāhasaṅkhātaṃ aniyyānikakāraṇaṃ aggahesuṃ te kaṇhapaṭipadaṃ paṭipannā
tattha sukkapaṭipadā aparihānipaṭipadā kaṇhapaṭipadā parihānipaṭipadā
tasmā ye sukkapaṭipadaṃ paṭipannā te aparihīnā sotthibhāvaṃ pattā
ye pana kaṇhapaṭipadaṃ paṭipannā te parihīnā anayabyasanaṃ āpannāti
imamatthaṃ bhagavā anāthapiṇḍikassa gahapatino vatvā uttariṃ idamāha
etadaññāya medhāvī taṃ gaṇhe yadapaṇṇakanti. Tattha etadaññāya
medhāvīti medhāti laddhanāmāya visuddhāya uttamāya paññāya samannāgato
kulaputto etaṃ apaṇṇake ceva sapaṇṇake cāti dvīsu apaṇṇaka-
gāhatakkagāhasaṅkhātesu ṭhānesu guṇadosaṃ vuḍḍhihāniṃ atathānatthaṃ
ṭhānāṭhānañca ñatvāti attho. Taṃ gaṇhe yadapaṇṇakanti yaṃ apaṇṇakaṃ
ekaṃsikaṃ sukkapaṭipadāaparihāniyapaṭipadāsaṅkhātaṃ niyyānikakāraṇaṃ tadeva
gaṇheyya. Kasmā. Ekaṃsikādibhāvatoyeva. Itaraṃ pana na gaṇheyya.
Kasmā .  anekaṃsikādibhāvatoyeva. Ayañhi apaṇṇakapaṭipadā nāma
sabbesaṃ buddhapaccekabuddhabuddhaputtānaṃ paṭipadāti. Sabbe pana
buddhā apaṇṇakapaṭipadāyeva ṭhatvā daḷhena viriyena pāramiyo
pūretvā bodhitale buddhā nāma honti. Paccekabuddhāpi paccekabodhiṃ
uppādenti. Buddhaputtāpi sāvakapāramiñāṇaṃ paṭibujjhanti.
     Iti bhagavā tesaṃ upāsakānaṃ tisso kusalasampattiyo cha

---------------------------------------------------------------------------------------------
page164.
Kāmāvacarasagge brahmalokasampattiyo ca datvāpi pariyosāne
arahattaphaladāyakā apaṇṇakapaṭipadā nāma catūsu apāyesu pañcasu ca
nīcakulesu nibbattidāyakā sapaṇṇakapaṭipadā nāmāti imaṃ apaṇṇaka-
dhammadesanaṃ dassetvā uttariṃ cattāri saccāni soḷasahi ākārehi
pakāsesi. Catusaccapariyosāne sabbepi te pañcasatā upāsakā
sotāpattiphale patiṭṭhahiṃsu.
     Satthā imaṃ dhammadesanaṃ dassetvā dve vatthūni kathetvā
anusandhiṃ ghaṭetvā jātakaṃ samodhānetvā dassesi. Tasmiṃ samaye
bālasatthavāhaputto devadatto ahosi parisāpissa devadattaparisā
paṇḍitasatthavāhaputtaparisā buddhaparisā paṇḍitasatthavāhaputto pana
ahameva ahosīti desanaṃ niṭṭhāpesi.
                    Apaṇṇakajātakaṃ paṭhamaṃ.
                   -----------------
                      2 Vaṇṇupathajātakaṃ
     akilāsunoti idaṃ dhammadesanaṃ bhagavā sāvatthiyaṃ viharanto kathesi.
Kaṃ pana ārabbhāti. Ekaṃ ossaṭṭhaviriyaṃ bhikkhuṃ.
     Tathāgate kira sāvatthiyaṃ viharante eko sāvatthivāsiko kulaputto
jetavanaṃ gantvā satthu santike dhammadesanaṃ sutvā pasannacitto
kāmesu ādīnavaṃ nekkhamme ca ānisaṃsaṃ disvā pabbajitvā upasampadāya
pañcavasso hutvā dve mātikā uggaṇhitvā vipassanācāraṃ

---------------------------------------------------------------------------------------------
page165.
Sikkhitvā satthu santike attano cittaruciyakammaṭṭhānaṃ gahetvā ekaṃ
araññaṃ pavisitvā vassaṃ upavasitvā temāsaṃ vāyamanto obhāsamattaṃ
vā nimittamattaṃ vā uppādetuṃ nāsakkhi. Athassa etadahosi satthārā
cattāro puggalā kathitā tesu mayā padaparamena bhavitabbaṃ natthi maññe
mayhaṃ imasmiṃ attabhāve maggo vā phalaṃ vā ahaṃ kiṃ karissāmi
araññavāsena satthu santikaṃ gantvā ativiya rūpasobhaggappattaṃ buddharūpaṃ
olokento madhuradhammadesanaṃ suṇanto viharissāmīti. Puna
jetavanameva paccāgamāsi. Atha naṃ sandiṭṭhasambhattā bhikkhū
āhaṃsu āvuso tvaṃ satthu santike kammaṭṭhānaṃ gahetvā
samaṇadhammaṃ karissāmīti gato idāni pana āgantvā saṅgaṇikāya
abhiramamāno carasi kiṃ nu kho te pabbajitakiccaṃ matthakaṃ pattaṃ
appaṭisandhiko jātosīti. Āvuso ahaṃ maggaṃ vā phalaṃ
vā alabhitvā abhabbapuggalena mayā bhavitabbanti viriyaṃ
ossajjitvā āgatomhīti. Akāraṇante āvuso kataṃ daḷhaviriyassa
satthu sāsane pabbajitvā viriyaṃ ossajjantena ehi tathāgatassa
taṃ dassessāmāti. Te taṃ ādāya satthu santikaṃ agamaṃsu.
Satthā taṃ disvāva evamāha bhikkhave tumhe etaṃ bhikkhuṃ anicchamānaṃ
ādāya āgatattha kiṃ kataṃ imināti. Bhante ayaṃ bhikkhu evarūpe
pana niyyānikasāsane pabbajitvā samaṇadhammaṃ kātuṃ asakkonto viriyaṃ
ossajjitvā āgatoti. Atha naṃ satthā āha saccaṃ kira bhikkhu
viriyante ossaṭṭhanti. Saccaṃ bhagavāti. Kiṃ pana tvaṃ bhikkhu

---------------------------------------------------------------------------------------------
page166.
Evarūpe niyyānikasāsane pabbajitvā appicchoti vā santuṭṭhoti
vā pavivittoti vā asaṃsaṭṭhoti vā āraddhaviriyoti vā evaṃ attānaṃ
ajānāpetvā ossaṭṭhaviriyo bhikkhūti jānāpesi nanu tvaṃ pubbe
viriyavā ahosi tayā ekena kataṃ viriyaṃ nissāya marukantāre
pañcasu sakaṭasatesu gacchantesu manussā ca goṇā ca pānīyaṃ
labhitvā sukhitā jātā idāni kasmā viriyaṃ ossajjasīti. So
bhikkhu ettakena upatthambhito ahosi. Taṃ pana kathaṃ sutvā bhikkhū
bhagavantaṃ yāciṃsu bhante idāni iminā bhikkhunā viriyassa ossaṭṭhabhāvo
amhākañceva pākaṭo pubbe pana etassa bhikkhussa kataviriyaṃ nissāya
marukantāre goṇamanussānaṃ pānīyaṃ labhitvā sukhitabhāvo amhākaṃ
paṭicchanno tumhākaṃ sabbaññutañāṇappattānaṃyeva pākaṭo amhākaṃpetaṃ
kāraṇaṃ kathethāti. Tenahi bhikkhave suṇāthāti bhagavā tesaṃ bhikkhūnaṃ
satuppādaṃ janetvā bhavantarena paṭicchannakāraṇaṃ pākaṭaṃ akāsi.
     Atīte kāsikaraṭṭhe bārāṇasiyaṃ brahmadatte rajjaṃ kārente
bodhisatto satthavāhakule paṭisandhiṃ gaṇhi. So vayappatto
pañcahi sakaṭasatehi baṇijjaṃ karonto vicarati. So ekaṃ saṭṭhiyojanikaṃ
marukantāraṃ paṭipajji. Tasmiṃ pana kantāre sukhumā bālukā muṭṭhinā
gahitā hatthe na tiṭṭhanti suriyuggamanato paṭṭhāya aṅgārarāsi
viya uṇhā honti na sakkā atikkamituṃ tasmā taṃ paṭipajjanto
dāruudakatelataṇḍulādīni sakaṭehi ādāya rattimeva gantvā

---------------------------------------------------------------------------------------------
page167.
Aruṇuggamane sakaṭāni parivattakāni katvā matthake maṇḍapaṃ kāretvā
kālasseva āhārakiccaṃ niṭṭhāpetvā chāyāya nisinnā divasaṃ khepetvā
aṭṭhaṅgate suriye sāyamāsaṃ bhuñjitvā bhūmiyā sītalāya jātāya
sakaṭāni yojetvā gacchanti. Samuddagamanasadisameva gamanaṃ tattha
hoti. Thalaniyāmako nāma laddhuṃ vaṭṭatīti so tārakasaññāya
satthagamanayogaṃ kāreti. Sopi satthavāho tasmiṃ kāle iminā
niyāmeneva taṃ kantāraṃ gacchanto ekūnasaṭṭhiyojanāni gantvā idāni
ekaratteneva marukantārā nikkhamanaṃ bhavissatīti sāyamāsaṃ bhuñjitvā
sabbaṃ dārūdakaṃ khepetvā sakaṭāni yojetvā pāyāsi. Niyāmako
purimasakaṭe āsanaṃ santharāpetvā ākāse tārakaṃ olokento
ito pājetha etto pājethāti vadamāno nipajji. So dīghamaddhānaṃ
aniddāyanabhāvena kilamanto niddaṃ okkami goṇe nivattitvā
āgamanamaggameva gaṇhante na aññāsi. Goṇā sabbarattiṃ
agamaṃsu. Niyāmako aruṇuggamanavelāya pabuddho nakkhattaṃ oloketvā
sakaṭāni nivattetha sakaṭāni nivattethāti āha. Sakaṭāni nivattetvā
paṭipāṭiyā karontānaññeva ca aruṇo uggato. Manussā hiyyo
amhākaṃ nivutthakhandhāvāraṭṭhānamevetaṃ dārūdakaṃpi no khīṇaṃ idāni
naṭṭhamhāti sakaṭāni mocetvā parivattakena ṭhapetvā matthake
maṇḍapaṃ katvā attano sakaṭassa heṭṭhā anusocantā nipajjiṃsu.
Bodhisatto mayi viriyaṃ ossajjante sabbe te vinassantīti pāto
sītalavelāyameva āhiṇḍanto ekaṃ dabbatiṇagacchaṃ disvā imāni

---------------------------------------------------------------------------------------------
page168.
Tiṇāni heṭṭhā udakasītalena uṭṭhitāni bhavissantīti cintetvā
kuddālaṃ gāhāpetvā taṃ padesaṃ khaṇāpesi. Te saṭṭhihatthaṭṭhānaṃ
khaṇiṃsu. Ettakaṃ ṭhānaṃ khaṇitvā paharantānaṃ kuddālo heṭṭhā
pāsāṇe paṭihaññi. Pahaṭamatte sabbe viriyaṃ ossajjiṃsu.
Bodhisattopi imassa pāsāṇassa heṭṭhā udakena bhavitabbanti
otaritvā pāsāṇe ṭhito onamitvā sotaṃ odahitvā saddaṃ
āvajjento heṭṭhā udakassa pana saddaṃ sutvā uttaritvā cūḷupaṭṭhākaṃ
āha tāta tayā viriye ossaṭṭhe vinassissāma tvaṃ viriyaṃ
anossajjitvā imaṃ ayakūṭaṃ gahetvā āvāṭaṃ otaritvā etasmiṃ
pāsāṇe pahāraṃ dehīti. So tassa vacanaṃ sampaṭicchitvā sabbesu
viriyaṃ ossajjitvā ṭhitesupi viriyaṃ anossajjanto otaritvā
pāsāṇe pahāraṃ deti. Pāsāṇo dvidhā bhinditvā heṭṭhā
patitvā sotaṃ sannirumhitvā aṭṭhāsi. Tālakhandhappamāṇā udakavaṭṭi
uggañchi. Sabbe pānīyaṃ pivitvā nhāyiṃsu. Atirekāni akkhayugādīni
phāletvā yāgubhattaṃ pacitvā bhuñjitvā goṇe ca bhojetvā suriye ca
aṭṭhaṅgate udakāvāṭasamīpe dhajaṃ bandhitvā icchiticchitaṭṭhānaṃ agamaṃsu.
Te tattha bhaṇḍaṃ vikkiṇitvā dviguṇatiguṇaṃ lābhaṃ labhitvā attano
vasanaṭṭhānaññeva agamaṃsu. Te tattha yāvatāyukaṃ ṭhatvā yathākammaṃ
gatā. Bodhisattopi dānādīni puññāni katvā yathākammameva gato.
     Sammāsambuddho imaṃ dhammadesanaṃ kathetvā abhisambuddhova imaṃ
gāthaṃ kathesi

---------------------------------------------------------------------------------------------
page169.
                Akilāsuno vaṇṇupathe khaṇantā
                udaṅgaṇe tattha papaṃ avinduṃ
                evaṃ muni viriyabalūpapanno
               akilāsu vinde hadayassa santinti.
     Tattha akilāsunoti nikkosajjā āraddhaviriyā. Vaṇṇupatheti
vaṇṇaṃ vuccati bālukā bālukamaggeti attho. Khaṇantāti bhūmiṃ
khaṇamānā. Udaṅgaṇeti ettha udāti nipāto aṅgaṇeti attho.
Manussānaṃ sañcaraṇaṭṭhāne anāvaṭe bhūmibhāgeti attho. Tatthāti
tasmiṃ vaṇṇapathe. Papaṃ avindunti udakaṃ labhiṃsu. Udakañhi
pivanabhāvena papāti vuccati paviṭṭhaṃ vā āpaṃ papaṃ mahodakanti
attho. Evanti opammapaṭipādanaṃ. Munīti monaṃ vuccati ñāṇaṃ
kāyamoneyyādīsu vā aññataraṃ tena samannāgatattā puggalo
munīti vuccati. So panesa āgāriyamuni anāgāriyamuni sekhamuni
asekhamuni paccekamuni munimunīti anekavidho. Tattha āgāriyamunīti
gihi āgataphalo viññātasāsano. Anāgāriyamunīti tathārūpova
pabbajito. Sekhamunīti sattasekhā. Asekhamunīti khīṇāsavo.
Paccekamunīti paccekabuddho. Munimunīti sammāsambuddho. Imasmiṃ
panatthe sabbasaṅgāhikavasena moneyyasaṅkhātāya paññāya samannāgato
munīti veditabbo. Viriyabalūpapannoti viriyena ceva kāyabalañāṇabalena
ca samannāgato. Akilāsūti nikkosajjo

---------------------------------------------------------------------------------------------
page170.
         Kāmaṃ taco nahārū ca     aṭṭhi ca avasissatu
         upasussatu me sarīre     sabbantaṃ maṃsalohitanti
evaṃ vuttena caturaṅgasamannāgatena viriyena samannāgatattā analaso
akilāsu. Vinde hadayassa santinti cittassapi hadayarūpassapi
sītalabhāvakaraṇena santinti saṅkhayaṃ gataṃ jhānavipassanābhiññā-
arahattamaggañāṇasaṅkhātaṃ ariyadhammaṃ vindati paṭilabhatīti attho. Bhagavatā
hi dukkhaṃ bhikkhave kusīto viharati vokiṇṇo pāpakehi akusalehi
dhammehi mahantañca sadatthaṃ parihāpeti āraddhaviriyo ca kho bhikkhave
sukhaṃ viharati pavivitto pāpakehi akusalehi dhammehi mahantañca
sadatthaṃ paripūreti na bhikkhave hīnena atthassa patti hotīti evaṃ
anekehi suttehi kusitassa dukkhavihāro āraddhaviriyassa ca sukhavihāro
saṃvaṇṇito. Idāni āraddhaviriyassa akatābhinivesassa vipassakassa
viriyabalena adhigantabbaṃ tameva sukhavihāraṃ dassento evaṃ muni
viriyabalūpapanno akilāsu vinde hadayassa santinti āha. Idaṃ
vuttaṃ hoti yathā te bāṇijā akilāsuno vaṇṇapathe khaṇantā
udakaṃ labhiṃsu evaṃ imasmiṃ hi sāsane akilāsu hutvā vāyamamāno
paṇḍito bhikkhu paṭhamajjhānādibhedaṃ hadayassa santiṃ labhatīti. So
tvaṃ bhikkhu pubbe udakamaggassa atthāya viriyaṃ katvā idāni evarūpe
maggaphalatthāya niyyānike sāsane kasmā viriyaṃ ossajjasīti.
     Evaṃ imaṃ dhammadesanaṃ dassetvā cattāri saccāni pakāsesi.
Saccapariyosāne ossaṭṭhaviriyo bhikkhu aggaphale arahatte patiṭṭhāsi.

---------------------------------------------------------------------------------------------
page171.
Satthāpi dve vatthūni kathetvā anusandhiṃ ghaṭetvā jātakaṃ samodhānetvā
dassesi tasmiṃ samaye viriyaṃ anossajjitvā pāsāṇaṃ bhinditvā
mahājanassa udakadāyako cūḷupaṭṭhāko ayaṃ ossaṭṭhaviriyo bhikkhu
ahosi avasesā parisā idāni buddhaparisā jātā satthavāhajeṭṭhako
pana ahameva ahosīti imaṃ dhammadesanaṃ niṭṭhāpesi.
                    Vaṇṇupathajātakaṃ dutiyaṃ.
                   ----------------
                    3 Serivavāṇijajātakaṃ
     idha ce hi naṃ virādhesīti idaṃ dhammadesanaṃ bhagavā sāvatthiyaṃ viharanto
ekaṃ ossaṭṭhaviriyameva bhikkhuṃ ārabbha kathesi. Tañhi purimanayeneva
bhikkhūhi ānītaṃ disvā satthā āha bhikkhu tvaṃ evarūpe maggaphaladāyake
sāsane pabbajitvā viriyaṃ ossajjanto satasahassagghanikāya
kāñcanapātiyā parihīno serivabāṇijo viya ciraṃ socissasīti.
Bhikkhū tassatthassa āvibhāvanatthaṃ bhagavantaṃ yāciṃsu. Bhagavā bhavantarena
paṭicchannakāraṇaṃ pākaṭaṃ akāsi.
     Atīte ito pañcame kappe bodhisatto serivaraṭṭhe serivo
nāma kacchaputtabāṇijo ahosi. So serivanāmakena ekena
lolakacchaputtabāṇijena saddhiṃ vohāratthāya gacchanto nīlabāhaṃ nāma nadiṃ
uttaritvā ariṭṭhapuraṃ nāma nagaraṃ pavisanto nagaravīthiyo bhājetvā
attano pattavīthiyaṃ bhaṇḍaṃ vikkiṇanto vicari. Itaropi attano

---------------------------------------------------------------------------------------------
page172.
Pattavīthiṃyeva gaṇhi. Tasmiṃ ca nagare ekaseṭṭhikulaṃ parijiṇṇaṃ ahosi.
Sabbe puttabhātikā ca dhanaṃ ca parikkhayaṃ agamaṃsu. Ekā dārikā
ayyikāya saddhiṃ avasesā ahosi. Tā dvepi paresaṃ bhatiṃ katvā
jīvanti. Gehe pana tāsaṃ mahāseṭṭhinā paribhuttapubbā suvaṇṇapāti
bhājanantare nikkhittā dīgharattaṃ anavalañjiyamānā malaggahitā ahosi.
Tā tassā suvaṇṇapātibhāvampi na jānanti. So lolabāṇijo tasmiṃ
samaye maṇḍike gaṇhatha maṇḍike gaṇhathāti vicaranto taṃ gharadvāraṃ
pāpuṇi. Sā kumārikā taṃ disvā ayyikaṃ āha amma mayhaṃ ekaṃ pilandhanaṃ
gaṇhāti. Amma mayaṃ duggatā kiṃ datvā gaṇhissāmāti. Ayaṃ no pāti
atthi no ca amhākaṃ upakārā imaṃ datvā gaṇhāti. Sā bāṇijaṃ
pakkosāpetvā āsane nisīdāpetvā taṃ pātiṃ datvā ayya imaṃ
gahetvā tava bhaginiyā kiñcideva dehīti āha. Bāṇijo pātiṃ hatthena
gahetvāva suvaṇṇapāti bhavissatīti parivattetvā pātipiṭṭhiyaṃ sūciyā
lekhaṃ kaḍḍhitvā suvaṇṇabhāvaṃ ñatvā imesaṃ kiñci adatvā imaṃ
pātiṃ harissāmīti ayaṃ kiṃ agghati aḍḍhamāsakopissā mūlaṃ na
hotīti bhūmiyaṃ khipitvā uṭṭhāyāsanā pakkāmi. Tena
pavisitvā nikkhantavīthiṃ itaro pavisituṃ labhatīti bodhisatto taṃ
vīthiṃ pavisitvā maṇḍike gaṇhathāti tameva gharadvāraṃ pāpuṇi.
Puna sā kumārikā tatheva ayyikaṃ āha. Atha naṃ ayyikā amma
imaṃ āgatabāṇijo taṃ pātiṃ bhūmiyaṃ khipitvā gato idāni kiṃ

---------------------------------------------------------------------------------------------
page173.
Datvā gaṇhissāmīti āha. Amma so bāṇijo pharusavāco ayaṃ
pana piyadassano mudusallāpo appeva nāma gaṇheyyāti. Tenahi
pakkosāhīti. Sā taṃ pakkosi. Athassa gehaṃ pavisitvā nisinnassa
taṃ pātiṃ adaṃsu. So tassā suvaṇṇapātibhāvaṃ ñatvā amma
ayaṃ pāti satasahassaṃ agghati pātiagghanakaṃ bhaṇḍaṃ mayhaṃ hatthe
natthīti āha. Ayya paṭhamaṃ āgatabāṇijo ayaṃ aḍḍhamāsakaṃpi na
agghatīti bhūmiyaṃ khipitvā gato ayaṃ pana tava puññena suvaṇṇapāti
jātā bhavissati mayaṃ imaṃ tuyhaṃ dema kiñcideva no datvā
imaṃ gahetvā yāhīti. Bodhisatto tasmiṃ khaṇe hatthagatāni pañca
kahāpaṇasatāni pañcasatagghanikaṃ bhaṇḍaṃ ca sabbaṃ datvā mayhaṃ
imaṃ tulañca pasibbakañca aṭṭha ca kahāpaṇe dethāti ettakaṃ
yācitvā taṃ ādāya pakkāmi. So sīghameva nadītīraṃ gantvā
nāvikassa aṭṭha kahāpaṇe datvā nāvaṃ abhiruyhi. Bālabāṇijopi
puna gehaṃ gantvā āharatha taṃ pātiṃ tumhākaṃ kiñcideva dassāmīti
āha. Sā taṃ paribhāsitvā tvaṃ amhākaṃ satasahassagghanikaṃ
suvaṇṇapātiṃ aḍḍhamāsakagghanikaṃpi akāsi tuyhaṃ pana sāmikasadiso
eko dhammikabāṇijo amhākaṃ sahassaṃ datvā taṃ ādāya gatoti
āha. Taṃ sutvā satasahassagghanikāya hi suvaṇṇapātiyā
parihīnomhi mahājānikaro vata me ayanti sañjātabalavasoko satiṃ
paccupaṭṭhapetuṃ asakkonto visaññī hutvā attano hatthagate
kahāpaṇe ceva bhaṇḍakañca gharadvāreyeva vikiritvā nivāsanapārupanaṃ

---------------------------------------------------------------------------------------------
page174.
Pahāya tulādaṇḍaṃ muggaraṃ katvā ādāya bodhisattassa anupadaṃ
pakkanto taṃ nadītīraṃ gantvā bodhisattaṃ gacchantaṃ disvā ambho
nāvika nāvaṃ nivattehīti āha. Bodhisatto mā nivattayīti paṭisedheti.
Itarassāpi bodhisattaṃ gacchantaṃ passantasseva balavasoko udapādi
hadayaṃ uṇhaṃ ahosi mukhato lohitaṃ uggacchi. Vāpīkaddamo viya
hadayaṃ phali. So bodhisatte āghātaṃ bandhitvā tattheva jīvitakkhayaṃ
pāpuṇi. Idaṃ paṭhamaṃ devadattassa bodhisatte āghātabandhanaṃ.
Bodhisatto dānādīni puññāni katvā yathākammaṃ agamāsi.
     Sammāsambuddho imaṃ dhammadesanaṃ kathetvā abhisambuddhova hutvā
imaṃ gāthamāha
        idha ce naṃ virādhesi        saddhammassa niyāmakaṃ
        ciraṃ tvaṃ anutappesi         serivāyaṃva bāṇijoti.
     Tattha idha ce naṃ virādhesi saddhammassa niyāmakanti imasmiṃ
sāsane evaṃ saddhammassa niyāmakasaṅkhātaṃ sotāpattimaggaṃ virādhesi
ce yadi virādhesi viriyaṃ ossajjanto nādhigacchasi na paṭilabhasīti
attho . Ciraṃ tvaṃ anutappesīti evaṃ sante tvaṃ dīghamaddhānaṃ socanto
paridevanto sadā anutappessasi. Athavā ossaṭṭhaviriyatāya
ariyamaggassa virādhitattā dīgharattaṃ nirayādīsu uppanno nānappakārāni
dukkhāni anubhavanto anutappessasi kilamissasīti ayamettha attho.
Kathaṃ. Serivāyaṃva bāṇijoti serivāti evaṃnāmako ayaṃ vāṇijo
yathā. Idaṃ vuttaṃ hoti yathā pubbe serivā nāma bāṇijo

---------------------------------------------------------------------------------------------
page175.
Satasahassagghanikaṃ suvaṇṇapātiṃ labhitvā tassā gahaṇatthāya viriyaṃ
akatvā tato parihīno anutappi evameva tvaṃpi imasmiṃ sāsane
paṭiyattasuvaṇṇapātisadisaṃ ariyamaggaṃ ossaṭṭhaviriyatāya anadhigacchanto
tato parihīno dīgharattaṃ anutappessasi sace pana viriyaṃ na ossajjissasi
paṇḍitavāṇijo suvaṇṇapātiṃ paṭilabhati viya mama sāsane navavidhaṃpi
lokuttaradhammaṃ paṭilabhissasīti.
     Evamassa satthā arahattena kūṭaṃ gaṇhanto imaṃ dhammadesanaṃ
dassetvā cattāri saccāni pakāsesi. Saccapariyosāne ossaṭṭhaviriyo
bhikkhu aggaphale arahatte patiṭṭhāsi. Satthāpi dve vatthūni kathetvā
anusandhiṃ ghaṭetvā jātakaṃ samodhānesi tadā bālavāṇijo devadatto
ahosi paṇḍitavāṇijo ahameva ahosīti desanaṃ niṭṭhāpesi.
                  Serivavāṇijajātakaṃ tatiyaṃ.
                  ------------------
                    4 Cullakaseṭṭhijātakaṃ
     appakenapi medhāvīti idaṃ dhammadesanaṃ bhagavā rājagahaṃ upanissāya
jīvakambavane viharanto cullapanthakattheraṃ ārabbha kathesi. Tassa
ambavane cullapanthakassa tāva uppatti ca pabbajjā ca kathetabbā.
Ayaṃ anupabbikathā.
     Rājagahe kira mahādhanaseṭṭhikulassa dhītā attano dāseneva
saddhiṃ santhavaṃ katvā aññepi me imaṃ kammaṃ jāneyyunti bhītā

---------------------------------------------------------------------------------------------
page176.
Evamāha amhehi imasmiṃ ṭhāne vasituṃ na sakkā sace me
mātāpitaro imaṃ dosaṃ jānissanti khaṇḍākhaṇḍikaṃ karissanti videsaṃ
gantvā vasissāmāti hatthasāraṃ gahetvā aggadvārena nikkhamitvā
yattha vā tattha vā aññehi ajānanaṭṭhānaṃ gantvā vasissāmāti
ubhopi agamaṃsu. Tesaṃ ekasmiṃ ṭhāne vasantānaṃ saṃvāsamanvāya
tassā kucchiyaṃ gabbho patiṭṭhāsi. Sā gabbhaparipākamāgamma sāmikena
saddhiṃ mantetvā gabbho me paripākaṃ gato ñātibandhuvirahite
ṭhāne gabbhavuṭṭhānaṃ nāma ubhinnaṃpi amhākaṃ dukkhameva kulagehameva
gacchāmāti. Sodāni sacāhaṃ gamissāmi jīvitaṃ me natthīti ajja
gacchāma sve gacchāmāti divase atikkāmeti. Sā cintesi ayaṃ
bālo attano dosassa mahantatāya gantuṃ na ussahati mātāpitaro
nāma putte ekantahitā ayaṃ gacchatu vā mā vā mayā gantuṃ
vaṭṭatīti. Sā tasmiṃ gehā nikkhante gehaparikkhāraṃ paṭisāmetvā
attano kulagharaṃ gatabhāvaṃ anantaragehavāsīnaṃ ārocetvā maggaṃ
paṭipajji. Atha so puriso gharaṃ āgato taṃ adisvā pavissake
pucchitvā kulagharaṃ gatāti sutvā vegena anubandhitvā antarāmagge
sampāpuṇi. Tassāpi tattheva gabbhavuṭṭhānaṃ ahosi. So kiṃ
idaṃ bhaddeti pucchi. Sāpi eko putto jātoti. Idāni
kiṃ karissāmāti. Yassatthāya mayaṃ kulagharaṃ gaccheyyāma taṃ
kammaṃ antarāva nipphannaṃ tattha gantvā kiṃ karissāma nivattāmāti
dvepi ekacittā hutvā nivattiṃsu. Tassa ca dārakassa panthe

---------------------------------------------------------------------------------------------
page177.
Jātattā panthakotveva nāmaṃ kariṃsu. Tassā nacirasseva aparo
gabbho patiṭṭhahi. Sabbaṃ purimanayeneva vitthāretabbaṃ. Tassāpi
dārakassa panthe jātattā paṭhamaṃ jātassa mahāpanthakoti nāmaṃ
katvā itarassa cullapanthakoti nāmaṃ kariṃsu. Te dvepi dārake
gahetvā attano vasanaṭṭhānameva āgatā. Tesaṃ tattha vasantānaṃ
mahāpanthakadārako aññe jane cullapitāti ayyakoti ayyikāti
vadante sutvā mātaraṃ pucchi amma aññe dārakā ayyakoti
vadanti ayyikāti vadanti amhākaṃ ñātakā natthīti. Āma tāta
tumhākaṃ ettha ñātakā natthi rājagahanagare pana vo mahādhanaseṭṭhī
nāma ayyako tattha tumhākaṃ bahū ñātakāti. Kasmā tattha na
gacchāma ammāti. Sā attano āgamanakāraṇaṃ puttassa akathetvā
puttesu punappunaṃ kathentesu sāmikaṃ āha ime maṃ dārakā ativiya
kilamenti kinno mātāpitaro disvā maṃsaṃ khādissanti ehi
dārakānaṃ ayyakakulaṃ dassessāmāti. Ahaṃ sammukhā gantuṃ na
sakkhissāmi tampana nessāmīti āha. Sādhu yenakenaci nayena
dārakānaṃ ayyakakulameva daṭṭhuṃ vaṭṭatīti. Te dvepi janā dārake
ādāya anupubbena rājagahaṃ patvā nagaradvāre ekissā sālāya
nivāsaṃ katvā dārakamātā dve dārake gahetvā āgatabhāvaṃ
mātāpitūnaṃ ārocāpesi. Te taṃ sāsanaṃ sutvā saṃsāre vicarantānaṃ
amhākaṃ na putto na dhītā nāma natthi te amhākaṃ mahāparādhikā

---------------------------------------------------------------------------------------------
page178.
Na sakkā tehi amhākaṃ cakkhupathe ṭhātuṃ ettakannāma dhanaṃ gahetvā
dvepi janā phāsukaṭṭhānaṃ gantvā jīvantu dārake pana idheva
pesentūti. Seṭṭhidhītā mātāpitūhi pesitaṃ dhanaṃ gahetvā dārake
āgatadūtānaṃyeva hatthe datvā pesesi. Dārakā ayyakakule
vaḍḍhanti.
     Tesu cullapanthako atidaharo mahāpanthako pana ayyakena saddhiṃ
dasabalassa dhammakathaṃ sotuṃ gacchati. Tassa niccaṃ satthu sammukhā
dhammaṃ suṇantassa pabbajjāya cittaṃ nami. So ayyakaṃ āha sace
tumhe sampaṭicchatha ahaṃ pabbajeyyanti. Kiṃ vadesi tāta tvaṃ
mayhaṃ piyo sakalalokassāpi pabbajitato taveva pabbajjā bhaddakā
sace sakkosi pabbaja tātāti sampaṭicchitvā satthu santikaṃ
gato. Satthā kiṃ mahāseṭṭhi ayaṃ dārako te laddhoti. Āma
bhante ayaṃ dārako mayhaṃ nattā tumhākaṃ santike pabbajāmīti vadatīti
āha. Satthā aññataraṃ piṇḍapātikabhikkhuṃ imaṃ dārakaṃ pabbājehīti
āṇāpesi. Thero tassa tacapañcakakammaṭṭhānaṃ ācikkhitvā
pabbājesi. So bahuṃ buddhavacanaṃ uggaṇhitvā paripuṇṇavasso
upasampadaṃ labhitvā upasampanno yonisomanasikārena kammaṭṭhānaṃ
karonto arahattaṃ pāpuṇi.
     So jhānasukhena ca maggasukhena ca vītināmento cintesi sakkā
nu kho imaṃ sukhaṃ cullapanthakassa dātunti. Tato ayyakaseṭṭhissa
santikaṃ gantvā mahāseṭṭhi sace tumhe sampaṭicchatha ahaṃ

---------------------------------------------------------------------------------------------
page179.
Cullapanthakaṃ pabbājessāmīti āha. Pabbājetha bhanteti. Thero
cullapanthakadārakaṃ pabbājetvā dasasu sīlesu patiṭṭhāpesi.
Cullapanthakasāmaṇero pabbajitvāva dandho ahosi. Yathāha
               paddamaṃ yathā kokanadaṃ sugandhaṃ
               pāto siyā phullamavītagandhaṃ
               aṅgīrasaṃ passa virocamānaṃ
               tapantamādiccamivantalikkheti
imaṃ ekagāthaṃ catūhi māsehi gaṇhituṃ nāsakkhi. So kira
kassapasammāsambuddhakāle pabbajitvā paññavā hutvā aññatarassa
dandhabhikkhuno uddesagahaṇakāle parihāsakeḷiṃ akāsi. So bhikkhu tena
parihāsena lajjito neva uddesaṃ gaṇhi na sajjhāyamakāsi. Tena
kammenāyaṃ pabbajitvāva dandho jāto. Gahitagahitapadaṃ uparuparipadaṃ
gaṇhantassa nassati. Tassa imameva gāthaṃ gahetuṃ vāyamantassa
cattāro māsā atikkantā. Atha naṃ mahāpanthako cullapanthaka
tvaṃ imasmiṃ sāsane abhabbo catūhi māsehi ekaṃ gāthaṃ gahetuṃ na
sakkosi pabbajitakiccaṃ pana tvaṃ kathaṃ matthakaṃ pāpessasi nikkhama
itoti vihārā nikkaḍḍhi. Cullapanthako buddhasāsane sinehena
gihibhāvaṃ na paṭṭheti.
     Tasmiṃ kāle mahāpanthako bhattuddesako ahosi. Jīvako
komārabhacco bahugandhamālaṃ ādāya attano ambavanaṃ gantvā
satthāraṃ pūjetvā dhammaṃ sutvā uṭṭhāyāsanā dasabalaṃ vanditvā

---------------------------------------------------------------------------------------------
page180.
Mahāpanthakaṃ upasaṅkamitvā kittakā bhante satthu santike bhikkhūti
pucchi. Pañcamattāni bhikkhusatānīti. Sve bhante buddhappamukhāni
pañcabhikkhusatāni ādāya amhākaṃ nivesane bhikkhaṃ gaṇhathāti.
Upāsaka cullapanthako nāma dandho aviruḷhadhammo taṃ ṭhapetvā
sesānaṃ nimantanaṃ paṭicchāmīti thero āha. Taṃ sutvā cullapanthako
cintesi mayhaṃ bhātikatthero ettakānaṃ bhikkhūnaṃ nimantanaṃ sampaṭicchanto
maṃ bāhiraṃ katvā sampaṭicchati nissaṃsayaṃ mayhaṃ bhātikassa mayi cittaṃ
bhinnaṃ bhavissati kiṃ idāni mayhaṃ iminā sāsanena gihī hutvā
dānādīni puññāni karonto jīvissāmīti. So punadivase
pātova gihī bhavissāmīti pāyāsi. Satthā paccūsakāle lokaṃ
volokento imaṃ kāraṇaṃ disvāyeva paṭhamataraṃ gantvā cullapanthakassa
gamanamagge dvārakoṭṭhake caṅkamanto aṭṭhāsi. Cullapanthako gharaṃ
gacchanto satthāraṃ disvā upasaṅkamitvā vandi. Atha naṃ satthā kahaṃ
pana cullapanthaka imāya velāya gacchasīti āha. Bhātā maṃ bhante
nikkaḍḍhati tenāhaṃ gihī bhavissāmīti gacchāmīti. Cullapanthaka tava
pabbajjā nāma mama santike bhātarā nikkaḍḍhito kasmā mama santikaṃ
nāgacchasi ehi kinte gihibhāvena mama santike bhavissasīti
cullapanthakaṃ ādāya gantvā gandhakuṭippamukhe naṃ nisīdāpetvā
cullapanthaka puratthābhimukho hutvā imaṃ pilotikaṃ rajoharaṇaṃ rajoharaṇanti
parimajjanto idheva hohīti iddhiyā abhisaṅkhataṃ parisuddhapilotikaṃ
datvā kāle ārocite bhikkhusaṅghaparivuto jīvakassa nivesanaṃ

---------------------------------------------------------------------------------------------
page181.
Gantvā paññattāsane nisīdi. Cullapanthakopi suriyaṃ olokento
taṃ pilotikakhaṇḍaṃ rajoharaṇaṃ rajoharaṇanti parimajjanto nisīdi. Tassa taṃ
parimajjantassa kiliṭṭhaṃ ahosi. Tato cintesi idaṃ pilotikakhaṇḍaṃ ativiya
parisuddhaṃ idaṃ pana attabhāvaṃ nissāya purimapakatiṃ pajahitvā evaṃ kiliṭṭhaṃ
jātaṃ aniccā vata saṅkhārāti khayavayaṃ paṭṭhapento vipassanaṃ vaḍḍheti.
Satthā cullapanthakassa cittaṃ vipassanaṃ āruḷhanti ñatvā cullapanthaka tvaṃ
etaṃ pilotikakhaṇḍameva saṅkiliṭṭhaṃ rajarañjitaṃ jātanti mā saññaṃ kari
abbhantare pana te rāgarajādayo atthi te harāhīti vatvā obhāsaṃ
vissajjetvā purato nisinno viya paññāyamānarūpo hutvā imā gāthā
abhāsi
             rāgo rajo na ca pana reṇu vuccati
             rāgassetaṃ adhivacanaṃ rajoti
             etaṃ rajaṃ vippajahitva bhikkhavo
             viharanti te vigatarajassa sāsane.
             Doso rajo na ca pana reṇu vuccati
             dosassetaṃ adhivacanaṃ rajoti
             etaṃ rajaṃ vippajahitva bhikkhavo
             viharanti te vigatarajassa sāsane.
             Moho rajo na ca pana reṇu vuccati
             mohassetaṃ adhivacanaṃ rajoti

---------------------------------------------------------------------------------------------
page182.
             Etaṃ rajaṃ vippajahitva bhikkhavo
             viharanti te vigatarajassa sāsaneti.
Gāthāpariyosāne cullapanthako saha paṭisambhidāhi arahattaṃ pāpuṇi.
Paṭisambhidāhiyevassa tīṇi piṭakāni āgamiṃsu. So kira pubbe rājā
hutvā nagarapadakkhiṇaṃ karonto nalāṭato sede muñcante parisuddhena
sāṭakena nalāṭantaṃ puñchi. Sāṭako kiliṭṭho ahosi. So imaṃ
sarīraṃ nissāya evarūpo parisuddho sāṭako pakatiṃ jahitvā kiliṭṭho
jāto aniccā vata saṅkhārāti aniccasaññaṃ paṭilabhi. Tenassa
kāraṇena rajoharaṇameva paccayo jāto.
     Jīvakopi kho komārabhacco dasabalassa dakkhiṇodakaṃ upanāmesi.
Satthā nanu jīvaka vihāre bhikkhu atthīti hatthena pattaṃ pidahi.
Mahāpanthako nanu bhante vihāre bhikkhu natthīti āha. Satthā
atthi jīvakāti āha. Jīvako tenahi bhaṇe gaccha vihāre pana
bhikkhūnaṃ atthibhāvaṃ vā natthibhāvaṃ vā jānāhīti purisaṃ pesesi.
Tasmiṃ khaṇe cullapanthako mayhaṃ bhātiko vihāre bhikkhu natthīti
bhaṇti vihāre bhikkhūnaṃ atthibhāvamassa pakāsessāmīti sakalaambavanaṃ
bhikkhūnaṃyeva pūreti ekacce bhikkhū cīvarakammaṃ karonti ekacce
rajanakammaṃ karonti ekacce sajjhāyaṃ karonti evaṃ aññamaññasadisaṃ
bhikkhusahassaṃ māpesi. So puriso vihāre bahū bhikkhū disvā
nivattitvā ayya sakalaambavanaṃ bhikkhūhi paripuṇṇanti jīvakassa
ārocesi. Theropi kho tattheva

---------------------------------------------------------------------------------------------
page183.
       Sahassakkhattumattānaṃ      nimminitvāna panthako
       nisīdi ambavane ramme   yāva kālappavedanāti.
Atha satthā taṃ purisaṃ āha vihāraṃ gantvā satthā cullapanthakaṃ
nāma pakkosatīti vadehīti. Tena gantvā tathā vutte ahaṃ
cullapanthako ahaṃ cullapanthakoti mukhasahassaṃ uṭṭhahi. Puriso gantvā
sabbepi kira bhante cullapanthakāyeva nāmāti āha. Tenahi
gantvā yo paṭhamaṃ ahaṃ cullapanthakoti vadati taṃ hatthe gaṇha avasesā
antaradhāyissantīti. So tathā akāsi. Tāvadeva sahassamattā
bhikkhū antaradhāyiṃsu. Thero tena saddhiṃ agamāsi. Satthā
bhattakiccapariyosāne jīvakaṃ āmantesi jīvaka cullapanthakassa pattaṃ
gaṇha ayaṃ te anumodanaṃ karissatīti. Jīvako tathā akāsi.
Thero sīhanādaṃ nadanto taruṇasīho viya tīhi piṭkehi saṅkhobhetvā
anumodanaṃ akāsi. Satthā uṭṭhāyāsanā bhikkhusaṅghaparivāro vihāraṃ
gantvā bhikkhūhi vatte dassite uṭṭhāyāsanā gandhakuṭippamukhe ṭhatvā
bhikkhusaṅghassa sugatovādaṃ datvā kammaṭṭhānaṃ kathetvā bhikkhusaṅghaṃ
uyyojetvā surabhigandhavāsitaṃ gandhakuṭiṃ pavisitvā dakkhiṇena passena
sīhaseyyaṃ upagato.
     Atha sāyaṇhasamaye dhammasabhāyaṃ bhikkhū ito cito ca samosaritvā
rattakambalasāṇiṃ parikkhipantā viya nisīditvā satthu guṇakathaṃ ārabhiṃsu
āvuso mahāpanthako cullapanthakassa ajjhāsayaṃ ajānanto catūhi
māsehi ekaṃ gāthaṃ gaṇhāpetuṃ na sakkoti dandho ayanti vihārā

---------------------------------------------------------------------------------------------
page184.
Nikkaḍḍhi sammāsambudadho pana attano anuttaradhammarājatāya
ekasmiṃyevassa antarābhatte saha paṭisambhidāhi arahattaṃ adāsi
tīṇi piṭakāni saha paṭisambhidāhiyeva āgatāni aho buddhabalaṃ nāma
mahantanti. Atha bhagavā dhammasabhāyaṃ imaṃ kathāpavuttiṃ ñatvā
ajja mayā gantuṃ vaṭṭatīti buddhaseyyāya uṭṭhāya surattadupaṭṭaṃ
nivāsetvā vijjulataṃ viya kāyabandhanaṃ bandhitvā rattakambalasadisaṃ
sugatamahācīvaraṃ pārupitvā surabhigandhakuṭito nikkhamitvā
mattavaravāraṇasīhavikkantavilāsena anantāya buddhalīḷhāya dhammasabhaṃ
gantvā alaṅkatamaṇḍapamajjhe paññattapavarabuddhāsanaṃ abhiruyha
chabbaṇṇabuddharasmiyo vissajjento aṇṇavakucchiṃ saṅkhobhayamāno
yugandharamatthake bālasuriyo viya āsanamajjhe nisīdi. Sammāsambuddhe pana
āgatamatte bhikkhusaṅgho kathaṃ pacchinditvā tuṇhī ahosi. Satthā mudukena
mettacittena parisaṃ oloketvā ayaṃ parisā ativiya sobhati ekassapi
hatthakukkuccaṃ vā pādakukkuccaṃ vā ukkāsitasaddo vā khipitasaddo
vā natthi sabbepime buddhagāravena sagāravā buddhatejena tajjitā
mayi āyukappaṃpi akathetvā nisinne paṭhamaṃ kathaṃ samuṭṭhāpetvā
na kathessanti kathāsamuṭṭhāpanavattannāma mayā jānitabbaṃ ahameva
paṭhamaṃ kathessāmīti madhurena brahmassarena bhikkhū āmantetvā kāya
nuttha bhikkhave etarahi sannisinnā kā ca pana vo antarā kathā
vippakatāti āha. Bhante na mayaṃ imasmiṃ ṭhāne nisinnā aññaṃ
tiracchānakathaṃ kathema tumhākaṃyeva pana guṇe vaṇṇayamānā nisinnamhā

---------------------------------------------------------------------------------------------
page185.
Āvuso mahāpanthako cullapanthakassa ajjhāsayaṃ ajānanto catūhi māsehi
ekagāthaṃ gaṇhāpetuṃ na sakkoti dandho ayanti vihārā nikkaḍḍhi
sammāsambuddho pana attano anuttaradhammarājatāya ekasmiṃyevassa
antarābhatte saha paṭisambhidāhi arahattaṃ adāsi aho buddhānaṃ
balaṃ nāma mahantanti. Satthā bhikkhūnaṃ kathaṃ sutvā bhikkhave
cullapanthako maṃ nissāya idāni tāva dhammesu ca dhammamahattaṃ
patto pubbe pana maṃ nissāya bhogesupi bhogamahattaṃ pāpuṇīti
āha. Bhikkhū tassatthassa āvibhāvatthaṃ bhagavantaṃ yāciṃsu. Bhagavā
bhavantarena paṭicchannaṃ kāraṇaṃ pākaṭaṃ akāsi.
     Atīte kāsiraṭṭhe bārāṇasiyaṃ brahmadatte rajjaṃ kārente
bodhisatto seṭṭhikule nibbattitvā vayappatto seṭṭhiṭṭhānaṃ labhitvā
cullakaseṭṭhī nāma ahosi. So paṇḍito byatto sabbanimittāni
jānāti. So ekadivasaṃ rājupaṭṭhānaṃ gacchanto antaravīthiyaṃ matamūsikaṃ
disvā taṃkhaṇe nakkhattaṃ samānetvā idamāha sakkā cakkhumatā
kulaputtena imaṃ unduraṃ gahetvā dārābharaṇañca kātuṃ kammante ca
payojetunti. Aññataro duggatakulaputto cūḷantevāsiko nāma taṃ
seṭṭhissa vacanaṃ sutvā nāyaṃ ajānitvā kathessatīti mūsikaṃ gahetvā
ekasmiṃ āpaṇe viḷālassatthāya vikkiṇitvā kākaṇikaṃ labhitvā
tāya kākaṇikāya phāṇitaṃ gahetvā ekena ghaṭena pānīyaṃ gaṇhi.
So araññato āgacchante mālākāre disvā thokaṃ thokaṃ phāṇitakhaṇḍaṃ

---------------------------------------------------------------------------------------------
page186.
Datvā uluṅkena pānīyaṃ adāsi. Te tassa ekekaṃ pupphamuṭṭhiṃ
adaṃsu. So tena pupphamūlena punadivasepi phāṇitañca pānīyaghaṭañca
gahetvā pupphārāmameva gato. Tassa taṃ divasaṃ mālākārā
aḍḍhaocitake pupphagacche datvā agamaṃsu. So nacirasseva iminā
upāyena aṭṭha kahāpaṇe labhi. Puna ekasmiṃ vātavuṭṭhidivase
rājuyyāne bahū sukkhadaṇḍakā sākhā ca palāsañca vātena patitaṃ
hoti. Uyyānapālo chaḍḍetuṃ upāyaṃ na passati. So tattha
gantvā sace imāni dārupaṇṇāni mayhaṃ dassasi ahaṃ te iminā
sabbāni nīharissāmīti uyyānapālaṃ āha. So gaṇha ayyāti
sampaṭicchi. Cūḷantevāsiko dārakānaṃ keḷimaṇḍalaṃ gantvā phāṇitaṃ
datvā muhuttena sabbāni dārupaṇṇāni nīharāpetvā uyyānadvāre
rāsiṃ kāresi. Tadā rājakumbhakāro rājakulālabhājanānaṃ pacanatthāya
dārūni pariyesamāno uyyānadvāre tāni disvā tassa hatthato
kiṇitvā gaṇhi. Taṃ divasaṃ cūḷantevāsiko dāruvikkayena soḷasa
kahāpaṇe cāṭiādīni ca pañca bhājanāni labhi. So catuvīsatiyā
kahāpaṇesu jātesu atthi ayaṃ upāyo mayhanti nagaradvārato
avidūraṭṭhāne ekaṃ pānīyacāṭiṃ ṭhapetvā pañcasate tiṇahārake
pānīyena upaṭṭhahi. Tepi āhaṃsu tvaṃ samma amhākaṃ bahupakāro
kinte karomāti. So mayhaṃ kicce uppanne karissathāti vatvā
ito cito ca vicaranto thalapathakammikena ca jalapathakammikena ca saddhiṃ
mittasanthavaṃ akāsi. Tassa thalapathakammiko sve imaṃ nagaraṃ

---------------------------------------------------------------------------------------------
page187.
Assabāṇijako pañca assasatāni gahetvā āgamissatīti ācikkhi. So
tassa vacanaṃ sutvā tiṇahārake āha ajja mayhaṃ ekekaṃ tiṇakalāpaṃ detha
mayā ca tiṇe avikkiṇite attano tiṇaṃ mā vikkiṇitthāti. Te sādhūti
sampaṭicchitvā pañca tiṇakalāpasatāni āharitvā tassa gharadvāre
pātayiṃsu. Assabāṇijo sakalanagare assānaṃ āhāraṃ alabhitvā
tassa sahassaṃ datvā taṃ tiṇaṃ gaṇhi. Tato katipāhaccayenassa
jalapathakammikasahāyako ārocesi paṭṭanaṃ mahānāvā āgatāti.
So atthi ayaṃ upāyoti aṭṭhahi kahāpaṇehi sabbaparivārasampannaṃ
tāvakālikarathaṃ gahetvā mahantena yasena nāvāya paṭṭanaṃ gantvā
ekaṃ aṅgulimuddikaṃ nāvikassa saccakāraṃ datvā avidūre ṭhāne
sāṇiṃ parikkhipāpetvā nisinno purise āṇāpesi bāhirabāṇijesu
āgatesu tatiyena parihārena ārocethāti. Nāvā āgatāti
sutvā bārāṇasito satamattā bāṇijā bhaṇḍaṃ gaṇhāmāti āgamiṃsu.
Bhaṇḍaṃ tumhe na labhissatha asukaṭṭhāne nāma mahābāṇijena
saccakāro dinnoti. Te taṃ sutvā tassa santikaṃ āgatā.
Pādamūlikā purisā purimasaññāvasena tatiyena parihārena
tesaṃ āgatabhāvaṃ ārocesuṃ. Te satamattā bāṇijā ekekaṃ
sahassaṃ datvā tena saddhiṃ nāvāya pattikā hutvā puna ekekaṃ
sahassaṃ datvā pattiṃ vissajjāpetvā bhaṇḍaṃ attano santakaṃ
akaṃsu. Cūḷantevāsiko dve satasahassāni gaṇhitvā bārāṇasiṃ
āgantvā kataññunā bhavituṃ vaṭṭatīti ekaṃ satasahassaṃ gāhāpetvā

---------------------------------------------------------------------------------------------
page188.
Cullakaseṭṭhissa samīpaṃ gato. Atha naṃ seṭṭhī kinte tāta katvā
idaṃ dhanaṃ laddhanti pucchi. So tumhehi kathitaupāye ṭhatvā
catumāsabbhantareyeva laddhanti matamūsikaṃ ādiṃ katvā sabbaṃ pavuttiṃ
kathesi. Cullakamahāseṭṭhī tassa vacanaṃ sutvā idāni evarūpaṃ dārakaṃ
mama santakaṃ kātuṃ vaṭṭatīti vayappattaṃ attano dhītaraṃ datvā sakalakuṭumbassa
sāmikaṃ akāsi. So seṭṭhino accayena tasmiṃ nagare seṭṭhiṭṭhānaṃ
labhi. Bodhisattopi yathākammaṃ agamāsi.
     Sammāsambuddho imaṃ dhammadesanaṃ kathetvā abhisambuddhova hutvā
imaṃ gāthaṃ kathesi
        appakenapi medhāvī        pābhaṭena vicakkhaṇo
        samuṭṭhāpeti attānaṃ       aṇuṃ aggiṃva sandhamanti.
     Tattha appakenapīti thokenāpi parittenāpi. Medhāvīti paññavā.
Pābhaṭenāti bhaṇḍamūlena. Vicakkhaṇoti vohārakusalo. Samuṭṭhāpeti
attānanti mahantaṃ dhanayasaṃ uppādetvā tattha attānaṃ saṇṭhapeti
patiṭṭhāpeti. Yathā kiṃ. Aṇuṃ aggiṃva sandhamanti yathā paṇḍito
puriso parittakaṃ aggiṃ anukkamena gomayacuṇṇādīni pakkhipitvā
mukhavātena dhamanto samuṭṭhāpeti vaḍḍheti mahantaṃ aggikkhandhaṃ karoti
evameva paṇḍito thokaṃpi pābhaṭaṃ labhitvā nānāupāyehi payojetvā
dhanañca yasañca uppādesi vaḍḍheti vaḍḍhetvā ca pana tattha
attānaṃ patiṭṭhāpeti tāyaeva vā pana dhanayasamahantatāya attānaṃ
samuṭṭhāpeti abhiññātaṃ pākaṭaṃ karotīti attho.

---------------------------------------------------------------------------------------------
page189.
     Iti bhagavā na bhikkhave cullapanthako maṃ nissāya idāni dhammesu
dhammamahattaṃ patto pubbe pana bhogesupi bhogamahattaṃ pāpuṇīti evaṃ
imaṃ dhammadesanaṃ dassetvā dve vatthūni kathetvā anusandhiṃ ghaṭetvā
jātakaṃ samodhānesi tadā cūḷantevāsiko cullapanthako ahosi
cullakamahāseṭṭhī pana ahameva ahosīti.
                  Cullakaseṭṭhijātakaṃ catutthaṃ.
                    ---------------
                     5 Taṇḍulanāḷijātakaṃ
     kimagghatī taṇḍulanāḷikā cāti idaṃ satthā jetavane viharanto
loḷudāyittheraṃ ārabbha kathesi.
     Tasmiṃ samaye āyasmā dabbo mallaputto saṅghassa bhattuddesako
ahosi. Tasmiṃ pātova salākabhattādīni uddisamāne udāyittherassa
kadāci varabhattaṃ pāpuṇāti kadāci lāmakabhattaṃ. So lāmakabhattassa
pattadivase salākaggaṃ ākulaṃ karoti kiṃ dabbova salākaṃ dātuṃ
jānāti amhe na jānāmāti vadati. Tasmiṃ salākaggaṃ ākulaṃ
karonte handadāni tvaṃeva salākaṃ dehīti salākapacchiṃ
adaṃsu. Tato paṭṭhāya so saṅghassa salākaṃ adāsi. Dadanto ca
pana idaṃ varabhattanti vā lāmakabhattanti vā asukavassagge varabhattaṃ
ṭhitaṃ asukavassagge lāmakabhattanti vā na jānāti ṭhitikaṃ karontopi
asukavassagge ṭhitikāti na sallakkheti. Bhikkhūnaṃ ṭhitavelāya imasmiṃ

---------------------------------------------------------------------------------------------
page190.
Ṭhāne ayaṃ ṭhitikā ṭhitā imasmiṃ ṭhāne ayanti bhūmiyaṃ vā bhittiyaṃ
vā lekhaṃ kaḍḍhi. Punadivase salākagge bhikkhū mandatarā vā
honti bahutarā vā. Tesu mandataresu lekhā heṭṭhā hoti bahutaresu
upari. So ṭhitikaṃ ajānanto lekhāsaññāya salākaṃ deti. Atha
naṃ bhikkhū āvuso udāyi lekhā nāma heṭṭhā vā hotu upari
vā varabhattaṃ pana asukavassagge ṭhitaṃ lāmakabhattaṃ asukavassaggeti
āhaṃsu. So bhikkhū paṭippharanto yadi evaṃ ayaṃ lekhā kasmā
evaṃ ṭhitā kiṃ ahaṃ tumhākaṃ saddahāmi imissā lekhāya saddahāmīti
vadati. Atha naṃ daharā ca sāmaṇerā ca āvuso loḷudāyi tayi
salākaṃ dente bhikkhū lābhena parihāyanti na tvaṃ dātuṃ anucchaviko
niggaccha itoti salākaggato nikkaḍḍhiṃsu. Tasmiṃ khaṇe salākagge
mahantaṃ kolāhalaṃ ahosi. Taṃ sutvā satthā ānandattheraṃ pucchi
ānanda salākagge mahantaṃ kolāhalaṃ kiṃ saddo nāmesoti.
Thero tathāgatassa tamatthaṃ ārocesi. Ānanda na idāneva udāyi
attano bālatāya paresaṃ lābhahāniṃ karoti pubbepi akāsiyevāti
āha. Thero tassatthassa āvibhāvatthaṃ bhagavantaṃ yāci. Bhagavā
bhavantarena paṭicchannaṃ kāraṇaṃ pākaṭaṃ akāsi.
     Atīte kāsiraṭṭhe bārāṇasiyaṃ brahmadatto nāma rājā
ahosi. Tadā amhākaṃ bodhisatto tassa agghāpaniko ahosi.
Hatthiassādīni ceva maṇisuvaṇṇādīni ca agghāpesi agghāpetvā
bhaṇḍasāmikānaṃ bhaṇḍānurūpameva mūlaṃ dāpeti. Rājā pana luddho

---------------------------------------------------------------------------------------------
page191.
Hoti. So lobhapakatitāya evaṃ cintesi ayaṃ evaṃ agghāpento
nacirasseva mama gehe dhanaṃ parikkhayaṃ gamissati aññaṃ agghāpanikaṃ
karissāmīti. So sīhapañjaraṃ ugghāṭetvā rājaṅgaṇaṃ olokento
ekaṃ gāmikamanussaṃ lolabālaṃ rājaṅgaṇena gacchantaṃ disvā esa
mayhaṃ agghāpanikakammaṃ kātuṃ sakkhissatīti taṃ pakkosāpetvā sakkhissasi
bhaṇe amhākaṃ agghāpanikakammaṃ kātunti āha. Sakkhissāmi devāti.
Rājā attano dhanaṃ rakkhaṇatthāya taṃ bālaṃ agghāpanikakamme ṭhapesi.
Tato paṭṭhāya so bālo hatthiassādīni agghāpento agghaṃ hāpetvā
yathāruciyā kathesi. Tassa ṭhānantare ṭhitattā yaṃ so kathesi tameva
mūlaṃ hoti. Tasmiṃ kāle uttarāpathato eko assabāṇijo pañca
assasatāni ānesi. Rājā taṃ purisaṃ pakkosāpetvā asse
agghāpesi. So pañcannaṃ assasatānaṃ ekataṇḍulanāḷiyā agghamakāsi
katvā ca pana assabāṇijassa ekataṇḍulanāḷikaṃ dethāti vatvā
asse assasālāyaṃ saṇṭhāpesi. Assabāṇijo porāṇakaagghāpanakassa
santikaṃ gantvā taṃ pavuttiṃ ārocetvā idāni kiṃ kattabbanti
pucchi. So āha tassa purisassa lañcaṃ datvā evaṃ pucchatha
amhākaṃ tāva assā ekaṃ taṇḍulanāḷikaṃ agghanti ñātametaṃ
tumhe pana nissāya taṇḍulanāḷiyā agghaṃ jānitukāmomhi
sakkhissatha vo rañño santike ṭhatvā sā taṇḍulanāḷikā
idannāma agghatīti vattunti sace sakkhissāmīti vadati taṃ
gahetvā rañño santikaṃ gacchatha ahaṃpi tattha gamissāmīti.

---------------------------------------------------------------------------------------------
page192.
Assabāṇijo sādhūti bodhisattassa vacanaṃ sampaṭicchitvā agghāpanikassa
lañcaṃ datvā tamatthaṃ ārocesi. So lañcaṃ labhitvāva sakkhissāmi
taṇḍulanāḷiṃ agghāpetunti. Tenahi gacchāma rājakulanti taṃ
ādāya rañño santikaṃ agamāsi. Bodhisattopi aññepi bahū
amaccā agamaṃsu. Assabāṇijo rājānaṃ vanditvā ahaṃ deva
pañcannaṃ assasatānaṃ ekataṇḍulanāḷiagghanabhāvaṃ jānāmi sā pana
taṇḍulanāḷi kiṃ agghati agghāpanikaṃ pucchatha devāti pucchi.
Rājā taṃ pavuttiṃ ajānanto ambho agghāpanika pañca assasatāni
kiṃ agghantīti pucchi. Taṇḍulanāḷiṃ devāti. Hotu bhaṇe assā
tāva taṇḍulanāḷiṃ agghanti sā pana kiṃ agghati taṇḍulanāḷikāti pucchi.
So bālapuriso bārāṇasiṃ santarabāhiraṃ agghati taṇḍulanāḷikāti
āha. So kira pubbe rājānaṃ anuvattento ekaṃ taṇḍulanāḷiṃ
assānaṃ agghamakāsi puna bāṇijakassa hatthato lañcaṃ labhitvā
tassā taṇḍulanāḷikāya bārāṇasiṃ santarabāhiraṃ agghamakāsi.
Tadā pana bārāṇasiyā pākāraparikkhepo dvādasayojaniko
ahosi. Imissā antarabāhiraṃ pana tiyojanasatikaṃ raṭṭhanti. Iti
so bālo evaṃ mahantaṃ bārāṇasiṃ santarabāhiraṃ taṇḍulanāḷikāya
agghamakāsi.
     Taṃ sutvā bodhisatto pucchanto imaṃ gāthamāha
                  kimagghatī taṇḍulanāḷikā ca
                  bārāṇasīantarabāhirāni

---------------------------------------------------------------------------------------------
page193.
        Assapañcasatetāni ekā taṇḍulanāḷikāti.
     Taṃ sutvā amaccā pāṇiṃ paharitvā hasamānā mayaṃ pubbe paṭhaviñca
rajjañca anagghanti saññino ahumhā evaṃ mahantaṃ kira sarājakaṃ
bārāṇasirajjaṃ taṇḍulanāḷimattaṃ agghati aho agghāpanikassa sampadā
kahaṃ ettakaṃ kālaṃ agghāpaniko ṭhitosi amhākaṃ raññoeva
anucchavikoti parihāsamakaṃsu. Tasmiṃ kāle rājā lajjito
taṃ bālaṃ nikkaḍḍhāpetvā bodhisattasseva agghāpanikaṭṭhānaṃ adāsi.
Bodhisatto yathākammaṃ gato.
     Satthā imaṃ dhammadesanaṃ āharitvā dassetvā dve vatthūni kathetvā
anusandhiṃ ghaṭetvā jātakaṃ samodhānesi tadā gāmikabālaagghāpaniko
loḷudāyī ahosi paṇḍitaagghāpaniko ahameva ahosīti desanaṃ niṭṭhāpesi.
                  Taṇḍulanāḷijātakaṃ pañcamaṃ.
                 ---------------------
                     6 Devadhammajātakaṃ
     hiriottappasampannāti idaṃ bhagavā jetavane viharanto aññataraṃ
bahubhaṇḍaṃ bhikkhuṃ ārabbha kathesi.
     Sāvatthivāsī kireko kuṭumbiko bhariyāya kālakatāya pabbaji.
So pabbajanto attano pariveṇañca aggisālañca bhaṇḍagabbhañca
kāretvā bhaṇḍagabbhaṃ sappitaṇḍulādīnaṃ pūretvā pabbaji

---------------------------------------------------------------------------------------------
page194.
Pabbajitvā ca pana attano dāse pakkosāpetvā yathārucitaṃ āhāraṃ
pacāpetvā bhuñjati bahuparikkhāro ca ahosi. Rattiṃ aññaṃ
nivāsanapārupanaṃ hoti divā aññaṃ. Vihārapaccante vasati.
Tassekadivasaṃ cīvarapaccattharaṇādīni nīharitvā pariveṇe pattharitvā
sukkhāpentassa sambahulā jānapadā bhikkhū senāsanacārikaṃ āhiṇḍantā
pariveṇaṃ gantvā cīvarādīni disvā kassimānīti pucchiṃsu. So mayhaṃ
āvusoti āha. Āvuso idampi cīvaraṃ idampi nivāsanaṃ idampi
paccattharaṇaṃ sabbaṃ tuyhamevāti. Āma mayhamevāti. Āvuso nanu
bhagavatā tīṇi cīvarāni anuññātāni tvaṃ evaṃ appicchassa buddhassa
sāsane pabbajitvā evaṃ bahuparikkhāro jāto ehi tvaṃ dasabalassa
santikaṃ nessāmāti taṃ ādāya satthu santikaṃ agamaṃsu. Satthā taṃ
disvāva kiṃ nu bhikkhave anicchamānakaṃyeva bhikkhuṃ gaṇhitvā āgatatthāti
āha. Bhante ayaṃ bhikkhu bahubhaṇḍo bahuparikkhāroti. Saccaṃ kira tvaṃ
bhikkhu bahubhaṇḍosīti. Saccaṃ bhagavāti. Kasmā pana tvaṃ bhikkhu
bahubhaṇḍo jāto nanu ahaṃ appicchatāya santuṭṭhitāya pavivekassa
viriyārambhassa vaṇṇaṃ vadāmīti. So satthu vacanaṃ sutvā kupito
iminādāni nīhārena carissāmīti pārupanaṃ chaḍḍetvā parisamajjhe
ekacīvaro aṭṭhāsi. Atha naṃ satthā upatthambhayamāno nanu tvaṃ bhikkhu
pubbe hirottappagavesakodakarakkhasakālepi hirottappaṃ gavesamāno
dvādasa saṃvaccharāni vihāsi atha kasmā idāni evaṃ garuke buddhasāsane
pabbajitvā catupparisamajjhe pārupanaṃ chaḍḍetvā hirottappaṃ

---------------------------------------------------------------------------------------------
page195.
Pahāya ṭhitosīti. So satthu vacanaṃ sutvā hirottappaṃ paccupaṭṭhapetvā
taṃ cīvaraṃ pārupitvā satthāraṃ vanditvā ekamantaṃ nisīdi. Bhikkhū
tassatthassa āvibhāvatthaṃ bhagavantaṃ yāciṃsu. Bhagavā bhavantarena
paṭicchannaṃ kāraṇaṃ pākaṭaṃ akāsi.
     Atīte kāsiraṭṭhe bārāṇasiyaṃ brahmadatto rājā ahosi.
Tadā bodhisatto tassa aggamahesiyā kucchimhi paṭisandhiṃ gaṇhi.
Sā dasamāsesu paripuṇṇesu puttaṃ vijāyi. Tassa nāmagahaṇadivase
mahissāsakumāroti nāmaṃ akaṃsu. Tassa ādhāvitvā paridhāvitvā
vicaraṇakāle aññopi putto jāto. Tassa candakumāroti nāmaṃ
akaṃsu. Tassa ādhāvitvā paridhāvitvā vicaraṇakāle bodhisattassa
mātā kālamakāsi. Rājā aññaṃ aggamahesiṭṭhāne ṭhapesi.
Sā rañño piyā ahosi manāpā. Sāpi saṃvāsamanvāya ekaṃ
puttaṃ vijāyi. Suriyakumārotissa nāmaṃ akaṃsu. Rājā puttaṃ
disvā tuṭṭhacitto bhadde puttassa te varaṃ dammīti āha.
Devī taṃ varaṃ icchitakāle gahetabbaṃ katvā ṭhapesi. Sā putte
vayappatte rājānaṃ āha deva nanu mayhaṃ puttassa jātakāle
varo dinno puttassa me rajjaṃ dehīti. Rājā mayhaṃ dve
puttā aggikkhandhā viya jalamānā vicaranti na sakkā tava puttassa
rajjaṃ dātunti paṭikkhipitvā taṃ punappunaṃ yācamānameva disvā ayaṃ
mayhaṃ puttānaṃ pāpakampi cinteyyāti putte pakkosāpetvā āha
tātā ahaṃ suriyakumārassa jātakāle varaṃ adāsiṃ idānissa mātā

---------------------------------------------------------------------------------------------
page196.
Rajjaṃ yācati ahaṃ tassa na dātukāmo mātugāmo nāma pāpo
tumhākaṃ pāpakaṃpi cinteyya tumhe araññaṃ pavisitvā mamaccayena
kulasantake nagare rajjaṃ kāreyyāthāti roditvā kanditvā sīse
cumbitvā uyyojesi. Te pitaraṃ vanditvā pāsādā orohante
rājaṅgaṇe kīḷamāno suriyakumāro disvā taṃ kāraṇaṃ ñatvā ahampi
bhātikehi saddhiṃ gamissāmīti tehi saddhiṃyeva nikkhami. Te himavantaṃ
pavisiṃsu.
     Bodhisatto maggā okkamma rukkhamūle nisīditvā suriyakumāraṃ
āmantesi tāta suriya etaṃ saraṃ gantvā nhātvā ca pivitvā
ca paduminipaṇṇehi amhākampi pānīyaṃ ānehīti. Tampana saraṃ
vessavaṇassa santikā ekena dakarakkhasena laddhaṃ hoti. Vessavaṇo
taṃ āha ṭhapetvā devadhammajānanakeyeva aññe imaṃ saraṃ otaranti
te khādituṃ labhasi anotiṇṇe na labhasīti. Tato paṭṭhāya so
rakkhaso ye taṃ saraṃ otaranti te devadhamme pucchitvā ye
na jānanti te khādati. Atha kho suriyakumāro taṃ saraṃ gantvā
avīmaṃsitvāva otarati. Atha naṃ so rakkhaso gahetvā devadhamme
jānāsīti pucchi. So āma jānāmi devadhammo nāma candimasuriyāti
āha. Atha naṃ tvaṃ devadhamme na jānāsīti udakaṃ pavesetvā
attano vasanaṭṭhāne ṭhapesi. Bodhisattopi taṃ cirāyantaṃ
disvā candakumāraṃ pesesi. Rakkhasopi taṃ gahetvā devadhamme
jānāsīti pucchi. Āma jānāmi devadhammo nāma catasso disāti.

---------------------------------------------------------------------------------------------
page197.
Rakkhaso na tvaṃ devadhamme jānāsīti tampi gahetvā tattheva ṭhapesi.
Bodhisatto tasmiṃ cirāyante ekena antarāyena bhavitabbanti sayampi
tattha gantvā dvinnampi otaraṇapadavalañjaṃ disvā rakkhasapariggahitena
iminā sarena bhavitabbanti   khaggaṃ sannayhitvā dhanuṃ gahetvā aṭṭhāsi.
Dakarakkhaso bodhisattaṃ udakaṃ anotarantaṃ disvā vanakammikapuriso viya
hutvā bodhisattaṃ āha bho purisa tvaṃ maggakilanto kasmā imaṃ saraṃ
otaritvā nhātvā pivitvā bhisamūlāni khāditvā pupphāni
pilandhitvā yathāsukhaṃ na gacchasīti. Bodhisatto taṃ disvā eso
yakkho bhavissatīti ñatvā tayā me bhātikā gahitāti āha.
Āma mayāti. Kiṃkāraṇāti. Ahaṃ imaṃ saraṃ otiṇṇake labhāmīti.
Kiṃ pana sabbeva labhasīti. Ye devadhamme jānanti te ṭhapetvā
avasese labhāmīti. So atthi pana te devadhammehi atthoti
āha. Āma atthīti. Yadi evaṃ ahaṃ te devadhamme kathessāmīti.
Tenahi kathehi ahaṃ devadhamme suṇissāmīti . Bodhisatto ahaṃ
devadhamme katheyyaṃ kiliṭṭhagatto  panamhīti āha. Yakkho
bodhisattaṃ nhāpetvā pānīyaṃ pāyetvā pupphāni pilandhāpetvā gandhehi
vilimpāpetvā alaṅkatamaṇḍapamajjhe pallaṅkaṃ attharitvā adāsi.
Bodhisatto āsane nisīditvā yakkhaṃ  pādamūle nisīdāpetvā tenahi
ohitasoto sakkaccaṃ devadhamme suṇāhīti vatvā imaṃ gāthamāha
          hiriottappasampannā      sukkadhammasamāhitā
          santo sappurisā loke    devadhammāti vuccareti.

---------------------------------------------------------------------------------------------
page198.
     Tattha hiriottappasampannāti hiriyā ca ottappena ca samannāgatā.
Tesu kāyaduccaritādīhi hiriyatīti hiri. Lajjāyetaṃ adhivacanaṃ. Tehiyeva
ottappatīti ottappaṃ. Pāpato ubbegassetaṃ adhivacanaṃ. Tattha
ajjhattasamuṭṭhānā hiri bahiddhāsamuṭṭhānaṃ ottappaṃ. Attādhipateyyā
hiri lokādhipateyyaṃ ottappaṃ. Lajjāsabhāvasaṇṭhitā hiri bhayasabhāvasaṇṭhitaṃ
ottappaṃ. Sappatissavalakkhaṇā hiri vajjabhirukabhayadassāvilakkhaṇaṃ ottappaṃ.
     Tattha ajjhattasamuṭṭhānaṃ hiriṃ catūhi kāraṇehi samuṭṭhāpeti jātiṃ
paccavekkhitvā vayaṃ paccavekkhitvā sūrabhāvaṃ paccavekkhitvā bāhusaccaṃ
paccavekkhitvā. Kathaṃ. Pāpakaraṇannāmetaṃ na jātisampannānaṃ kammaṃ
hīnajaccānaṃ kevaṭṭādīnaṃ kattabbakammaṃ tādisassa jātisampannassa idaṃ kammaṃ
kātuṃ na yuttanti evaṃ tāva jātiṃ paccavekkhitvā pāṇātipātādipāpaṃ
akaronto hiriṃ samuṭṭhāpeti. Tathā pāpakaraṇannāmetaṃ daharehi
kattabbaṃ kammaṃ tādisassa vaye ṭhitassa idaṃ kammaṃ kātuṃ na yuttanti
evaṃ vayaṃ paccavekkhitvā pāṇātipātādipāpaṃ akaronto hiriṃ
samuṭṭhāpeti. Tathāpi pāpakaraṇannāmetaṃ dubbalajātikānaṃ kammaṃ
tādisassa sūrabhāvasampannassa idaṃ kammaṃ kātuṃ na yuttanti evaṃ
sūrabhāvaṃ paccavekkhitvā pāṇātipātādipāpaṃ akaronto hiriṃ
samuṭṭhāpeti. Tathā pāpakaraṇannāmetaṃ andhabālānaṃ kammaṃ na
paṇḍitānaṃ tādisassa paṇḍitassa bahussutassa idaṃ kammaṃ kātuṃ na
yuttanti evaṃ bāhusaccaṃ paccavekkhitvā pāṇātipātādipāpaṃ akaronto

---------------------------------------------------------------------------------------------
page199.
Hiriṃ samuṭṭhāpeti. Evaṃ ajjhattasamuṭṭhānaṃ hiriṃ catūhi kāraṇehi
samuṭṭhāpeti samuṭṭhāpetvā ca pana attanā citte hiriṃ pavesetvā
pāpaṃ na karoti. Evaṃ hiri ajjhattasamuṭṭhānā nāma hoti.
     Kathaṃ ottappaṃ bahiddhāsamuṭṭhānaṃ nāma. Sace tvaṃ pāpakammaṃ
karissasi catūsu parisāsu garahappatto bhavissasīti
          garahissanti taṃ viññū      asuciṃ nāgariko yathā
          vivajjito sīlavantehi     kathaṃ bhikkhu karissasīti
paccavekkhanto bahiddhāsamuṭṭhitena ottappena pāpakammaṃ na karoti.
Evaṃ ottappaṃ bahiddhāsamuṭṭhānaṃ nāma hoti.
     Kathaṃ hiri attādhipateyyā nāma. Idhekacco kulaputto attānaṃ
adhipatiṃ jeṭṭhakaṃ katvā tādisassa saddhāpabbajitassa bahussutassa
dhutavādassa na yuttaṃ pāpakammaṃ kātunti pāpaṃ na karoti. Evaṃ
hiri attādhipateyyā nāma hoti. Tenāha bhagavā so attānaṃyeva
adhipatiṃ katvā akusalaṃ pajahati kusalaṃ bhāveti sāvajjaṃ pajahati anavajjaṃ
bhāveti suddhamattānaṃ pariharatīti.
     Kathaṃ ottappaṃ lokādhipateyyaṃ nāma. Idhekacco kulaputto
lokaṃ adhipatiṃ jeṭṭhakaṃ katvā pāpakammaṃ na karoti yathāha mahā kho
panāyaṃ lokasannivāso mahantasmiṃ kho pana lokasannivāse vasanti
samaṇabrāhmaṇā iddhimanto dibbacakkhukā paracittaviduno te dūratopi
passanti āsannepi passanti cetasāpi cittaṃ pajānanti tepi maṃ
evaṃ jānissanti passatha bho imaṃ kulaputtaṃ saddhāya agārasmā

---------------------------------------------------------------------------------------------
page200.
Anagāriyaṃ pabbajito samāno vokiṇṇo viharati pāpakehi akusalehi
dhammehīti santi devā iddhimanto dibbacakkhukā paracittaviduno tepi
dūratopi passanti āsannepi passanti cetasāpi cittaṃ pajānanti tepi
maṃ jānissanti passatha bho imaṃ kulaputtaṃ saddhāya agārasmā anagāriyaṃ
pabbajito samāno vokiṇṇo viharati pāpakehi akusalehi dhammehīti.
So lokaṃyeva adhipatiṃ karitvā akusalaṃ pajahati kusalaṃ bhāveti sāvajjaṃ
pajahati anavajjaṃ bhāveti suddhaṃ attānaṃ pariharatīti. Evaṃ ottappaṃ
lokādhipateyyaṃ nāma hoti.
     Lajjāsabhāvasaṇṭhitā hiri bhayasabhāvasaṇṭhitaṃ ottappanti ettha pana
lajjāti lajjanākāro tena sabhāvena saṇṭhitā hiri. Bhayanti apāyabhayaṃ
tena sabhāvena saṇṭhitaṃ ottappaṃ. Tadubhayampi pāpaparivajjane pākaṭaṃ
hoti. Ekacco hi yathā nāma kulaputto uccārapassāvādīni
karonto lajjitabbayuttakaṃ ekaṃ disvā lajjanākārappatto bhaveyya
uccārapassāvaṃ na kareyya ācamasesike uccārapassāvapīḷito
evameva ajjhattaṃ lajjidhammaṃ okkamitvā pāpakammaṃ na karoti.
Ekacco apāyabhayabhīto hutvā pāpakammaṃ na karoti. Tatridaṃ
opammaṃ yathā hi dvīsu ayoguḷesu eko sītalo bhaveyya
gūthamakkhito eko uṇho āditto tattha paṇḍito sītalassa
gūthamakkhitattā jigucchanto na gaṇhāti itaraṃ dahanabhayena. Tattha
sītalassa gūthamakkhitassa jigucchāya agaṇhanaṃ viya ajjhattaṃ lajjidhammaṃ
okkamitvā pāpassa akaraṇaṃ uṇhassa dahanabhayena agaṇhanaṃ viya

Page 201-300.

page201.
Apāyabhayena pāpassa akaraṇaṃ veditabbaṃ.
     Sappatissavalakkhaṇā hiri vajjabhīrukabhayadassāvilakkhaṇaṃ ottappanti
idaṃpi dvayaṃ pāpaparivajjaneyeva pākaṭaṃ hoti. Ekacco hi
jātimahattapaccavekkhaṇā satthumahattapaccavekkhaṇā dāyajjamahattapacca-
vekkhaṇā sabrahmacārimahattapaccavekkhaṇāti catūhi kāraṇehi
sappatissavalakkhaṇaṃ hiriṃ samuṭṭhāpetvā pāpaṃ na karoti. Ekacco
attānuvādabhayaṃ parānuvādabhayaṃ daṇḍabhayaṃ duggatibhayanti catūhi kāraṇehi
vajjabhīrukabhayadassāvilakkhaṇaṃ ottappaṃ samuṭṭhāpetvā pāpaṃ na karoti.
Tattha jātimahattapaccavekkhaṇādīni ceva attānuvādabhayādīni ca vitthāretvā
kathetabbāni. Tesaṃ vitthāro aṅguttaraṭṭhakathāyaṃ vutto.
     Sukkadhammasamāhitāti idameva hirottappaṃ ādiṃ katvā kātabbā
kusalā dhammā sukkadhammā nāma te sabbasaṅgāhikanayena catubhūmika-
lokiyalokuttarā dhammā tehi samāhitā samannāgatāti attho.
Santo sappurisā loketi kāyakammādīnaṃ santatāya santo.
Kataññūkataveditāya sobhanā purisāti sappurisā. Loketi pana
saṅkhāraloko sattaloko okāsaloko khandhaloko āyatanaloko
dhātulokoti anekavidho. Tattha eko loko sabbe sattā
āhāraṭṭhitikā .pe. Aṭṭhārasalokā aṭṭhārasadhātuyoti ettha
saṅkhāraloko vutto. Khandhalokādayo tadantogadhāyeva. Ayaṃ loko
paraloko devaloko manussalokoti ādīsu pana sattaloko vutto.

---------------------------------------------------------------------------------------------
page202.
       Yāvatā candimasuriyā        disābhanti virocanā
       tāvatā sahassadhā loko     ettha te vattatī vasoti
ettha okāsaloko vutto. Tesu idha sattaloko adhippeto.
Sattalokasmiṃ hiyeva evarūpā sappurisā te devadhammāti vuccareti.
Tattha devāti sammatidevā upapattidevā visuddhidevāti tividhā.
Tesu mahāsammatakālato paṭṭhāya lokena devāti sammatattā
rājarājakumārādayo sammatidevā nāma. Devaloke upapannā
upapattidevā nāma. Khīṇāsavā visuddhidevā nāma. Vuttaṃpi cetaṃ
sammatidevā nāma rājāno deviyo rājakumārā ca upapattidevā nāma
bhummadeve upādāya taduttariṃ devā visuddhidevā nāma buddhapaccekabuddha-
khīṇāsavāti. Imesaṃ devānaṃ dhammā devadhammāti. Vuccareti vuccanti.
Hirottappamūlakā hi kusalā dhammā kusalasampadāya devaloke nibbattiyā
ca visuddhibhāvassa ca kāraṇaṭṭhena tividhānaṃ cetesaṃ devānaṃ dhammāti
devadhammā tehi devadhammehi samannāgatā puggalāpi devadhammā.
Tasmā puggalādhiṭṭhānāya desanāya te dhamme dassento santo
sappurisā loke devadhammāti vuccareti āha.
     Yakkho idaṃ dhammadesanaṃ sutvā pasanno bodhisattaṃ āha
paṇḍita ahaṃ tumhākaṃ pasanno ekaṃ bhātaraṃ demi kataraṃ ānemīti.
Kaniṭṭhaṃ ānehīti. Paṇḍita tvaṃ kevalaṃ devadhamme jānāsiyeva
na pana tesu vattesīti. Kiṃkāraṇāti. Yaṃkāraṇā jeṭṭhakaṃ
ṭhapetvā kaniṭṭhaṃ āharāpento jeṭṭhāpacāyikakammaṃ na karosīti.

---------------------------------------------------------------------------------------------
page203.
Devadhammevāhaṃ yakkha jānāmi tesu pavattāmi mayaṃ hi idaṃ araññaṃ
etaṃ nissāya paviṭṭhā etassa hi atthāya amhākaṃ pitaraṃ etassa
mātā rajjaṃ yāci amhākaṃ pana pitā taṃ varaṃ adatvā amhākaṃ
anurakkhaṇatthāya araññe vāsaṃ anujāni so kumāro anuvattitvā
amhehi saddhiṃ āgato taṃ araññe yakkho khādīti vuttepi na
koci saddahissati tenāhaṃ garahabhayabhīto tameva ānāpemīti.
Sādhu sādhu paṇḍita tvaṃ devadhamme jānāsi tesu ca vattesīti
pasannacitto yakkho bodhisattassa sādhukāraṃ datvā dvepi bhātaro
ānetvā adāsi. Atha naṃ bodhisatto āha samma tvaṃ pubbe
attanā katena pāpakammena paresaṃ maṃsalohitabhakkho yakkho hutvā
nibbatto idāni punapi pāpameva karosi pāpakammaṃ hi nirayādīhi
muccituṃ na dassati tasmā ito paṭṭhāya pāpaṃ pahāya kusalaṃ
karohīti. Asakkhi ca pana naṃ dametuṃ. So taṃ yakkhaṃ dametvā
tena saṃvidahitārakkho tattheva vasanto ekadivasaṃ nakkhattaṃ oloketvā
pitu kālakatabhāvaṃ ñatvā yakkhaṃ ādāya bārāṇasiṃ gantvā rajjaṃ
gahetvā candakumārassa uparajjaṃ suriyakumārassa senāpatiṭṭhānaṃ datvā
yakkhassa ramaṇīye ṭhāne āvāsaṃ kāretvā yathā so aggapūjaṃ
aggapupphaṃ aggagandhaṃ aggaphalaṃ aggabhattañca labhati tathā akāsi.
So dhammena rajjaṃ kāretvā yathākammaṃ gato.
     Satthā idaṃ dhammadesanaṃ āharitvā dassetvā saccāni pakāsesi.
Saccapariyosāne so bhikkhu sotāpattiphale patiṭṭhahi.

---------------------------------------------------------------------------------------------
page204.
Sammāsambuddhopi dve vatthūni kathetvā anusandhiṃ ghaṭetvā jātakaṃ
samodhānesi tadā udakarakkhaso bahubhaṇḍakabhikkhu ahosi suriyakumāro
ānando candakumāro sārīputto jeṭṭhabhātā mahissāsakumāro pana
ahameva ahosīti.
                   Devadhammajātakaṃ chaṭṭhaṃ.
                 --------------------
                     7 Kaṭṭhahārijātakaṃ
     putto tyāhaṃ mahārājāti idaṃ satthā jetavane viharanto
vāsabhakhattiyaṃ ārabbha kathesi.
     Vāsabhakhattiyāya vatthu dvādasanipāte bhaddasālajātake
āvibhavissati. Sā kira mahānāmassa sakkassa dhītā nāgamaṇḍāya
nāma dāsiyā kucchismiṃ jātā kosalarājassa aggamahesī ahosi.
Sā rañño puttaṃ vijāyi. Rājā panassā pacchā dāsibhāvaṃ ñatvā
ṭhānā parihāpesi puttassa viḍūḍabhassāpi ṭhānā parihāpesiyeva
ubhopi attano nivesaneyeva vasanti. Satthā taṃ kāraṇaṃ ñatvā
pubbaṇhasamaye pañcasatabhikkhuparivuto rañño nivesanaṃ gantvā
paññattāsane nisīditvā mahārāja kahaṃ vāsabhakhattiyāti āha.
Rājā taṃ kāraṇaṃ ārocesi. Mahārāja vāsabhakhattiyā kassa
dhītāti. Mahānāmassa bhanteti. Āgacchamānā kassa āgatāti.
Mayhaṃ bhanteti. Mahārāja esā rañño dhītā rañño ca āgatā

---------------------------------------------------------------------------------------------
page205.
Rājānaññeva paṭicca puttaṃ labhi so putto kiṃkāraṇā pitu
santakassa rajjassa sāmiko na hoti pubbe rājāno muhuttikāya
kaṭṭhahārikāya kucchismiṃ puttaṃ labhitvā puttassa rajjaṃ adaṃsūti.
Rājā tassatthassāvibhāvatthāya bhagavantaṃ yāci. Bhagavā bhavantarena
paṭicchannaṃ kāraṇaṃ pākaṭaṃ akāsi.
     Atīte bārāṇasiyaṃ brahmadatto rājā mahantena yasena
uyyānaṃ gantvā tattha pupphaphalalobhena vicaranto uyyānavanasaṇḍe
gāyitvā dārūni uddharamānaṃ ekaṃ itthiṃ disvā paṭibaddhacitto
saṃvāsaṃ kappesi. Taṃ khaṇaññeva bodhisatto tassā kucchiyaṃ paṭisandhiṃ
gaṇhi. Tāvadeva tassā vajirapūritā viya garukā kucchi ahosi.
Sā gabbhassa patiṭṭhitabhāvaṃ ñatvā gabbho me deva patiṭṭhitoti
āha. Rājā aṅgulimuddikaṃ datvā sace dhītā hoti idaṃ
vissajjetvā poseyyāsi sace putto hoti muddikāya saddhiṃ
mama santikaṃ āneyyāsīti vatvā pakkāmi. Sāpi paripakkagabbhā
bodhisattaṃ vijāyi. Tassa ādhāvitvā paridhāvitvā vicaraṇakāle
kīḷāmaṇḍale kīḷantassa evaṃ vattāro honti nippitikenamhā
pahaṭāti. Taṃ sutvā bodhisatto mātu santikaṃ gantvā amma ko
mayhaṃ pitāti pucchi. Tāta tvaṃ bārāṇasirañño puttoti. Amma
atthi pana koci sakkhīti. Tāta rājā idaṃ muddikaṃ datvā sace
dhītā hoti vissajjetvā poseyyāsi sace putto hoti imāya
muddikāya saddhiṃ āneyyāsīti vatvā gatoti. Amma evaṃ sante

---------------------------------------------------------------------------------------------
page206.
Kasmā maṃ pitu santikaṃ na nesīti. Sā puttassa ajjhāsayaṃ ñatvā
rājadvāraṃ gantvā rañño ārocāpesi raññā ca pakkosāpitā
pavisitvā rājānaṃ vanditvā ayaṃ te deva puttoti āha. Rājā
jānantopi parisamajjhe lajjāya na mayhaṃ puttoti āha. Ayante
deva muddikā idaṃ sañjānāsīti. Ayaṃpi mayhaṃ muddikā na hotīti.
Deva idāni ṭhapetvā saccakiriyaṃ añño mama sakkhī natthi sacāyaṃ
dārako tumhe paṭicca jāto khitto ākāse tiṭṭhatu no ce
bhūmiyaṃ patitvā maratūti bodhisattassa pāde gahetvā ākāse
khipi. Bodhisatto ākāse pallaṅkaṃ ābhujitvā nisinno
madhurassarena pitu dhammaṃ kathento idaṃ gāthamāha
     putto tyāhaṃ mahārāja         tvaṃ maṃ posa janādhipa
     aññepi devo poseti         kiñca devo sakaṃ pajanti.
     Tattha putto tyāhanti putto te ahaṃ. Putto ca nāmesa
atrajo khetrajo antevāsiko dinnakoti catubbidho. Tattha attānaṃ
paṭicca jāto atrajo nāma. Sayanapiṭṭhe pallaṅke ureti
evamādīsu nibbatto khetrajo nāma. Santike sippuggaṇhaṇako
antevāsiko nāma. Posāvanatthāya dinno dinnako nāma.
Idha pana atrajaṃ sandhāya puttoti vuttaṃ. Catūhi saṅgahavatthūhi janaṃ
rañjetīti rājā. Mahanto rājā mahārājā. Taṃ āmantento
āha mahārājāti. Tvaṃ maṃ posa janādhipāti mahājanajeṭṭhaka

---------------------------------------------------------------------------------------------
page207.
Tvaṃ maṃ posa bharassu vāsehīti. Aññepi devo posetīti aññe
hatthibandhādayo manusse hatthiassādayo tiracchānagate ca bahujane
devo poseti. Kiñca devo sakaṃ pajanti ettha pana kiñcāti
garahatthe ca anuggahatthe ca nipāto. Sakaṃ pajaṃ attano puttaṃ
maṃ devo na posetīti ovadanto garahati nāma. Aññe bahū
jane posetīti vadanto anuggaṇhāti nāma. Iti bodhisatto
garahantopi kiñca devo sakaṃ pajanti āha.
     Rājā bodhisattassa ākāse nisīditvā evaṃ dhammaṃ desentassa
sutvā ehi tāta taṃ ahameva posessāmīti hatthaṃ pasāresi.
Hatthasahassaṃ pasārayittha. Bodhisatto aññassa hatthe anotaritvā
raññova hatthe otaritvā aṅke nisīdi. Rājā tassa uparajjaṃ
datvā mātaraṃ aggamahesiṃ akāsi. So pitu accayena kaṭṭhabāhanarājā
nāma hutvā dhammena rajjaṃ kāretvā yathākammaṅgato.
     Satthā kosalarañño idaṃ dhammadesanaṃ āharitvā dve vatthūni
dassetvā anusandhiṃ ghaṭetvā jātakaṃ samodhānesi tadā mātā
mahāmāyādevī ahosi pitā suddhodanamahārājā kaṭṭhabāhanarājā
pana ahameva ahosīti.
                   Kaṭṭhahārijātakaṃ sattamaṃ.
                -----------------------

---------------------------------------------------------------------------------------------
page208.
                      8 Gāmanijātakaṃ
     api ataramānānanti idaṃ satthā jetavane viharanto ossaṭṭhaviriyaṃ
bhikkhuṃ ārabbha kathesi.
     Imasmiṃ pana jātake paccuppannavatthuñca atītavatthuñca ekādasanipāte
saṃvarajātake āvibhavissati. Vatthuṃ hi tasmiñca imasmiṃ ca ekasadisameva
gāthā pana nānā. Gāmanikumāro bodhisattassa ovāde ṭhatvā
bhātikasatassa kaniṭṭhopi hutvā bhātikasataparivārito setacchattassa heṭṭhā
varapallaṅke nisinno attano yasasampattiṃ oloketvā ayaṃ mayhaṃ
yasasampatti amhākaṃ ācariyassa santakāti tuṭṭho idaṃ udānaṃ udānesi
       api ataramānānaṃ         phalāsāva samijjhati
       vipakkabrahmacariyosmi      evaṃ jānāhi gāmanīti.
     Tattha apīti nipātamattaṃ. Ataramānānanti paṇḍitānaṃ
ovāde ṭhatvā aturitvā avegāyitvā upāyena kammaṃ karontānaṃ.
Phalāsāva samijjhatīti yathāpaṭṭhite phale āsā tassa phalassa
nipphattiyā samijjhatiyeva. Athavā. Phalāsāti āsāya phalaṃ
yathāpaṭṭhitaṃ phalaṃ samijjhatiyevāti attho. Vipakkabrahmacariyosmīti
ettha cattāri saṅgahavatthūni seṭṭhacariyattā brahmacariyaṃ nāma.
Tañca taṃmūlikāya yasasampattiyā paṭiladdhattā vipakkaṃ nāmayeva.

---------------------------------------------------------------------------------------------
page209.
So tassa yaso nipphanno sopi seṭṭhaṭṭhena brahmacariyaṃ nāma.
Tenāha vipakkabrahmacariyosmīti. Evaṃ jānāhi gāmanīti katthaci
gāmikapurisopi gāmajeṭṭhakopi gāmani idha pana sabbajanajeṭṭhakaṃ
attānaṃ sandhāyāha ambho gāmani tvaṃ etaṃ kāraṇaṃ evaṃ
jānāhi ācariyaṃ nissāya bhātikasataṃ atikkamitvā idaṃ mahārajjaṃ
pattosmīti udānaṃ udānesi.
     Tasmiṃ pana rajjaṃ sampatte sattaṭṭhadivasaccayena sabbe bhātaro
attano vasanaṭṭhānaṃ gatā. Gāmanirājā dhammena rajjaṃ kāretvā
yathākammaṅgato. Bodhisattopi puññāni katvā yathākammaṅgato.
     Satthā idaṃ dhammadesanaṃ āharitvā dassetvā saccāni
pakāsesi. Saccapariyosāne ossaṭṭhaviriyo bhikkhu arahatte
patiṭṭhitoti. Satthā dve vatthūni kathetvā anusandhiṃ ghaṭetvā
jātakaṃ samodhānesi tadā gāmanirājā ānando ācariyo pana
ahamevāti.
                    Gāmanijātakaṃ aṭṭhamaṃ.
                  -------------------

---------------------------------------------------------------------------------------------
page210.
                      9 Maghadevajātakaṃ
     uttamaṅgaruhā mayhanti idaṃ satthā jetavane viharanto
mahābhinikkhamanaṃ ārabbha kathesi. Taṃ heṭṭhā nidānakathāya kathitameva.
Tasmiṃ pana kāle bhikkhū dasabalassa nekkhammaṃ vaṇṇayantā nisīdiṃsu. Atha
satthā dhammasabhaṃ āgantvā buddhāsane nisinno bhikkhū āmantetvā
kāya nuttha bhikkhave etarahi kathāya sannisinnāti pucchi. Bhante na
aññāya kathāya tumhākaṃyeva pana nekkhammaṃ vaṇṇayamānā nisinnamhāti.
Na bhikkhave tathāgato etarahiyeva nekkhammaṃ nikkhanto pubbepi
nikkhantoyevāti āha. Bhikkhū tassatthassāvibhāvatthaṃ bhagavantaṃ yāciṃsu.
Bhagavā bhavantarena paṭicchannaṃ kāraṇaṃ pākaṭaṃ akāsi.
     Atīte videharaṭṭhe mithilāyaṃ maghadevo nāma rājā ahosi
dhammiko dhammarājā. So dīghamaddhānaṃ khepetvā ekadivasaṃ kappakaṃ
āmantesi yadā me samma kappaka sirasmiṃ palitāni passeyyāsi
atha me āroceyyāsīti. Kappakopi dīghamaddhānaṃ khepetvā ekadivasaṃ
rañño añjanavaṇṇānaṃ kesānaṃ antare ekameva palitaṃ disvā
deva ekaṃ te palitaṃ dissatīti ārocesi. Tenahi me samma taṃ
palitaṃ uddharitvā pāṇimhi ṭhapehīti. Evaṃ vutte suvaṇṇasaṇḍāsena
uddharitvā rañño pāṇimhi patiṭṭhāpesi. Tadā rañño
caturāsītivassasahassāni āyu avasiṭṭhaṃ ahosi. Evaṃ santepi palitaṃ

---------------------------------------------------------------------------------------------
page211.
Disvā maccurājānaṃ āgantvā samīpe ṭhitaṃ viya attānaṃ
ādittapaṇṇasālaṃ paviṭṭhaṃ viya ca maññamāno saṃvegaṃ āpajjitvā
bālamaghadeva yāva palitassuppādā nāma ime kilese jahituṃ nāsakkhīti
cintesi. Tasseva palitapātubhūtaṃ āvajjentassa antodāho uppajji
sarīre sedā muñciṃsu sāṭakā pīḷetvā apanetabbākārappattā
ahesuṃ. So ajjeva mayā nikkhamitvā pabbajituṃ vaṭṭatīti.
Kappakassa sattasahassuṭṭhānakaṃ gāmavaraṃ datvā jeṭṭhaputtaṃ
pakkosāpetvā tāta mama sīse palitaṃ pātubhūtaṃ mahallakomhi
jāto bhuttā kho pana me manussakāmā idāni dibbakāme
pariyesissāmi nekkhammakālo mayhaṃ tvaṃ idaṃ rajjaṃ paṭipajja
ahaṃ pana pabbajitvā maghadevaambavanuyyāne vasanto samaṇadhammaṃ
karissāmīti āha. Taṃ evaṃ pabbajitukāmaṃ amaccā upasaṅkamitvā
deva kiṃ tumhākaṃ pabbajjākāraṇanti pucchiṃsu. Rājā palitaṃ hatthena
gahetvā amaccānaṃ idaṃ gāthamāha
        uttamaṅgaruhā mayhaṃ       ime jātā vayoharā
        pātubhūtā devadūtā       pabbajjāsamayo mamanti.
     Tattha uttamaṅgaruhāti kesā. Kesā hi sabbesaṃ hatthapādādīnaṃ
aṅgānaṃ uttame sirasmiṃ ruḷhattā uttamaṅgaruhāti vuccanti. Ime
jātā vayoharāti passatha tātā palitapātubhāvena tiṇṇaṃ vayānaṃ
haraṇato ime jātā vayoharā. Pātubhūtāti nibbattā.

---------------------------------------------------------------------------------------------
page212.
     Devoti maccu tassa dūtāti devadūtā. Sirasmiṃ hi palitesu
pātubhūtesu maccurājassa santike ṭhito viya hoti tasmā palitāti
maccudevassa dūtāti vuccanti. Devā viya dūtātipi devadūtā.
Yathā hi alaṅkatapaṭiyattāya devatāya ākāse ṭhatvā asukadivase
tvaṃ marissasīti vutto viya tatheva hoti. Evaṃ sirasmiṃ palitesu
pātubhūtesu devatāya byākaraṇasadisameva hoti tasmā palitāni
devasadisā dūtāti vuccanti. Visuddhidevānaṃ dūtātipi devadūtā.
Sabbabodhisattā hi jiṇṇabyādhimatapabbajite disvāva saṃvegamāpajjitvā
nikkhamma pabbajanti. Yathāha
               jiṇṇañca disvā dukkhitañca byādhitaṃ
               matañca disvā gatamāyusaṅkhyaṃ
               kāsāvavatthaṃ pabbajitañca disvā
               tasmā ahaṃ pabbajitomhi rājāti.
     Iminā pariyāyena palitāni visuddhidevānaṃ dūtattā devadūtāti
vuccanti. Pabbajjāsamayo mamanti gihibhāvato nikkhamanaṭṭhena pabbajjāti
laddhanāmassa samaṇaliṅgagahaṇassa kālo mayhanti dasseti.
     So evaṃ vatvā taṃ divasameva rajjaṃ pahāya isipabbajjaṃ
pabbajitvā tasmiṃyeva maghaambavane viharanto caturāsītivassasahassāni
cattāro brahmavihāre bhāvetvā aparihīnajjhāne ṭhito kālaṃ katvā
brahmaloke nibbattitvā puna tato cuto mithilāyameva nemi nāma
rājā hutvā ossakkamānaṃ attano vaṃsaṃ ghaṭetvā tattheva ambavane

---------------------------------------------------------------------------------------------
page213.
Pabbajitvā brahmavihāre bhāvetvā puna brahmalokūpagova ahosi.
     Satthāpi na bhikkhave tathāgato idāneva mahābhinikkhamanaṃ nikkhamanto
pubbepi nikkhantoyevāti vatvā idaṃ dhammadesanaṃ āharitvā dassetvā
cattāri ariyasaccāni pakāsesi. Saccapariyosāne keci sotāpannā
ahesuṃ keci sakadāgāmino keci anāgāmino. Iti bhagavā imāni dve
vatthūni kathetvā anusandhiṃ ghaṭetvā jātakaṃ samodhānesi tadā kappako
ānando ahosi putto rāhulo maghadevarājā pana ahamevāti.
                    Maghadevajātakaṃ navamaṃ.
                 --------------------
                     10 Sukhavihārijātakaṃ
     yañca aññe na rakkhantīti idaṃ satthā anupiyanagaraṃ nissāya
anupiyaambavane viharanto sukhavihāriṃ bhaddiyattheraṃ ārabbha kathesi.
Sukhavihārī bhaddiyatthero chakhattiyasamāgame upālisattamo pabbajito. Tesu
bhaddiyatthero ca kimbilatthero ca bhagutthero ca upālitthero ca arahattaṃ
pattā ānandatthero sotāpanno jāto anuruddhatthero dibbacakkhuko
devadatto jhānalābhī jāto. Channaṃ pana khattiyānaṃ vatthu yāva
anupiyanagarā kaṇḍahālajātake āvibhavissati. Āyasmā pana bhaddiyo
rājakāle attānaṃ rakkhanto rakkhāsaṃvidhānadevatāva bahūhi rakkhāhi
rakkhiyamānassa upari pāsādatale mahāsayane parivattamānassāpi
attano bhayuppattiñca disvā idāni arahattaṃ patvā

---------------------------------------------------------------------------------------------
page214.
Araññādīsu yatthakatthaci viharantopi attano vigatabhayattañca
samanupassanto aho sukhaṃ aho sukhanti udānaṃ udānesi. Taṃ sutvā
bhikkhū āyasmā bhaddiyo aññaṃ byākarotīti bhagavato ārocesuṃ.
Bhagavā na bhikkhave bhaddiyo idāneva sukhavihārīyeva pubbepi
sukhavihārīyevāti āha. Bhikkhū tassatthassāvibhāvatthāya bhagavantaṃ
yāciṃsu. Bhagavā bhavantarena paṭicchannaṃ kāraṇaṃ pākaṭaṃ akāsi.
     Atīte bārāṇasiyaṃ brahmadatte rajjaṃ kārayamāne bodhisatto
udiccabrāhmaṇamahāsālo hutvā kāmesu ādīnavaṃ nekkhamme cānisaṃsaṃ
disvā kāme pahāya himavantaṃ pavisitvā isipabbajjaṃ pabbajitvā aṭṭha
samāpattiyo nibbattesi. Parivāropissa mahā ahosi pañca tāpasasatāni.
So vassakāle himavantato nikkhamitvā tāpasagaṇaparivuto gāmanigamādīsu
cārikañcaranto bārāṇasiṃ patvā rājānaṃ nissāya rājuyyāne
vāsaṃ kappesi. Tattha vassike cattāro māse vasitvā rājānaṃ
āpucchi. Atha naṃ rājā bhante tumhe mahallakā kiṃ vo himavantena
antevāsike himavantaṃ pesetvā idheva vasathāti yāci. Bodhisatto
jeṭṭhantevāsikaṃ pañca tāpasasatāni sampaṭicchāpetvā gaccha
tvaṃ imehi saddhiṃ himavante vasa ahampana idheva vasissāmīti
te uyyojetvā sayaṃ tattheva vāsaṃ kappesi. So panassa
jeṭṭhantevāsiko rājapabbajito mahantaṃ rajjaṃ pahāya
pabbajitvā kasiṇaparikammaṃ katvā aṭṭhasamāpattilābhī ahosi. So
tāpasehi saddhiṃ himavante vasamāno ekadivasaṃ ācariyaṃ daṭṭhukāmo

---------------------------------------------------------------------------------------------
page215.
Hutvā te tāpase āmantetvā tumhe anukkaṇṭhamānā idheva vasatha
ahaṃ ācariyaṃ disvā āgacchissāmīti ācariyassa santikaṃ gantvā
vanditvā paṭisanthāraṃ katvā ekaṃ taṭṭikaṃ attharitvā ācariyassa
santikeyeva nipajji. Tasmiṃ ca samaye rājā tāpasaṃ passissāmīti
uyyānaṃ gantvā vanditvā ekamantaṃ nisīdi. Antevāsikatāpaso
rājānaṃ disvāpi neva uṭṭhāsi nipannakoyeva pana aho sukhaṃ aho
sukhanti udānaṃ udānesi. Rājā ayaṃ tāpaso maṃ disvāpi na
uṭṭhitoti anattamano bodhisattaṃ āha bhante ayaṃ tāpaso yathicchakaṃ
bhutto bhavissati udānaṃ udānento sukhaseyyameva kappetīti. Mahārāja
ayaṃ tāpaso pubbe tumhādisova eko rājā ahosi svāyaṃ
ahaṃ pubbe gihikāle rajjasiriṃ anubhavanto āvudhahatthehi bahūhi
rakkhiyamānopi evarūpaṃ sukhaṃ nāma nālatthanti attano pabbajjāsukhaṃ
jhānasukhaṃ ārabbha idaṃ udānaṃ udānesīti evañca pana vatvā
bodhisatto rañño dhammakathaṃ kathetuṃ idaṃ gāthamāha
     yañca aññe na rakkhanti      yo ca aññe na rakkhati
     sa ve rāja sukhaṃ seti       kāmesu anapekkhavāti.
     Tattha yañca aññe na rakkhantīti yaṃ puggalaṃ aññe bahū puggalā
na rakkhanti. Yo ca aññe na rakkhatīti yopi ekako ahaṃ rajjaṃ
kāremīti aññe bahū na rakkhanti. Sa ve rāja sukhaṃ setīti
mahārāja so puggalo eko adutiyo pavivitto kāyikacetasika-
sukhasamaṅgī hutvā sukhaṃ seti. Idañca desanāsīsameva na kevalameva

---------------------------------------------------------------------------------------------
page216.
Sukhaṃ setiyeva evarūpo pana puggalo sukhaṃ gacchati tiṭṭhati nisīdati
sayati sabbiriyāpathesu sukhappattova hoti. Kāmesu anapekkhavāti
vatthukāmakilesakāmesu apekkhāvirahito vigatacchandarāgo nittaṇho
evarūpo puggalo sabbiriyāpathesu sukhaṃ viharati mahārājāti.
     Rājā dhammadesanaṃ sutvā tuṭṭhamānaso vanditvā nivesanameva
gato. Antevāsikopi ācariyaṃ vanditvā himavantameva gato.
Bodhisatto pana tattheva viharanto aparihīnajjhāno kālaṃ katvā
brahmaloke nibbatti.
     Satthā idaṃ dhammadesanaṃ āharitvā dassetvā dve vatthūni
kathetvā anusandhiṃ ghaṭetvā jātakaṃ samodhānesi tadā antevāsiko
bhaddiyatthero ahosi gaṇasatthā pana ahamevāti.
                   Sukhavihārijātakaṃ dasamaṃ.
                   Apaṇṇakavaggo paṭhamo.
                 ---------------------

---------------------------------------------------------------------------------------------
page217.
                     2 Sīlavaggavaṇṇanā
                       --------
                      1 lakkhaṇajātakaṃ
     hoti sīlavataṃ atthoti idaṃ satthā rājagahaṃ upanissāya veḷuvane
viharanto devadattaṃ ārabbha kathesi. Devadattassa vatthu yāva
abhimārapayojanā kaṇḍahālajātake āvibhavissati yāva dhanapālaka-
vissajjanā pana cullahaṃsajātake āvibhavissati yāva paṭhavippavesanā
bārasanipāte samuddabāṇijajātake āvibhavissati.
     Ekasmiṃ samaye devadatto pañca vatthūni yācitvā alabhanto
saṅghaṃ bhinditvā pañca bhikkhusatāni ādāya gayāsīse viharati. Atha
tesaṃ bhikkhūnaṃ ñāṇaṃ paripākaṃ agamāsi. Taṃ ñatvā satthā dve
aggasāvake āmantesi sārīputtā tumhākaṃ nissitakā pañcasatā
bhikkhū devadattassa laddhiṃ rocetvā tena saddhiṃ gatā idāni pana
tesaṃ ñāṇaṃ paripākaṃ gataṃ tumhe bahūhi bhikkhūhi saddhiṃ tattha gantvā
tesaṃ dhammaṃ desetvā te bhikkhū maggaphalehi pabodhetvā gahetvā
āgacchathāti. Te tattheva gantvā tesaṃ dhammaṃ desetvā
maggaphalehi pabodhetvā punadivase aruṇuggamanavelāya te bhikkhū ādāya
veḷuvanameva āgamiṃsu. Āgantvā ca pana sārīputtattherassa bhagavantaṃ

---------------------------------------------------------------------------------------------
page218.
Vanditvā ṭhitakāle bhikkhū theraṃ pasaṃsitvā bhagavantaṃ āhaṃsu bhante
amhākaṃ jeṭṭhakabhātiko dhammasenāpati pañcahi bhikkhusatehi parivuto
āgacchanto ativiya sobhati devadatto pana parihīnaparivāro jātoti.
Na bhikkhave sārīputto idāneva ñātisaṅghaparivuto āgacchanto sobhati
pubbepi sobhatiyeva devadattopi na idāneva gaṇato parihīno
pubbepi parihīnoyevāti. Bhikkhū tassatthassāvibhāvatthāya bhagavantaṃ
yāciṃsu. Bhagavā bhavantarena paṭicchannaṃ kāraṇaṃ pākaṭaṃ akāsi.
     Atīte magadharaṭṭhe rājagahanagare eko magadharājā rajjaṃ kāresi.
Tadā bodhisatto migayoniyaṃ paṭisandhiṃ gahetvā vuḍḍhiṃ patto
migasahassaparivāro araññe vasati. Tassa lakkhaṇo ca kāḷo cāti
dve puttā ahesuṃ. So attano mahallakakāle tātā ahaṃ
idāni mahallako tumhe idaṃ gaṇaṃ pariharathāti pañca pañca
migasatāni ekekaṃ puttaṃ paṭicchāpesi. Tato paṭṭhāya dvepi janā
migagaṇaṃ pariharanti. Magadharaṭṭhasmiñca sassasamaye kiṭṭhasambādhe
araññe migānaṃ paripantho hoti. Manussā sassakhādakānaṃ migānaṃ
māraṇatthāya tattha opātaṃ khaṇanti sūlāni ropenti pāsāṇayantāni
sajjanti kūṭapāsādayo pāse oḍenti. Bahū migā vināsaṃ āpajjanti.
Bodhisatto kiṭṭhasambādhasamayaṃ ñatvā putte pakkosāpetvā
āha tātā ayaṃ kiṭṭhasambādhasamayo bahū migā vināsaṃ pāpuṇanti
mayaṃ mahallakā yena tenupāyena ekasmiṃ ṭhāne vītināmessāma
tumhe tumhākaṃ migagaṇe gahetvā araññe pabbatapādaṃ pavisitvā

---------------------------------------------------------------------------------------------
page219.
Sassānaṃ uddhaṭakāle āgaccheyyāthāti. Te sādhūti pitu vacanaṃ
paṭissuṇitvā saparivārā nikkhamiṃsu. Tesaṃ pana gamanāgamanamagge
manussā jānanti imasmiṃ kāle migā pabbataṃ ārohanti imasmiṃ
kāle orohantīti. Te tattha tattha paṭicchannaṭṭhāne nisinnā
bahū mige vijjhitvā mārenti. Kāḷamigopi attano dandhatāya imāya
nāma velāya gantabbanti ajānanto migagaṇaṃ ādāya pubbaṇhepi
sāyaṇhepi padosepi paccūsepi gāmadvārena gacchati. Manussā tattha
tattha pakatiyāva ṭhitā ca nisinnā ca bahū mige vināsaṃ gamenti.
Evaṃ so attano dandhatāya bahū mige vināsaṃ pāpetvā appakeheva
migehi araññe pāvisi. Lakkhaṇamigo pana paṇḍito byatto
upāyakusalo imāya velāya gantabbaṃ imāya velāya na gantabbanti
jānāti. So gāmadvārena na gacchati divāpi na gacchati
padosepi paccūsepi na gacchati migagaṇaṃ ādāya aḍḍharattikasamayeneva
gacchati tasmā ekaṃpi migaṃ avināsetvā araññaṃ pāvisi. Te
tattha cattāro māse vasitvā sassesu uddhaṭesu pabbatā otariṃsu.
Kāḷo pacchā gacchantopi purimanayeneva avasesamigepi vināsaṃ pāpento
ekakova āgami. Lakkhaṇo pana ekaṃ migampi avināsetvā pañcahi
migasatehi parivuto mātāpitūnaṃ santikaṃ āgami. Bodhisattopi dve
putte āgacchante disvā migiyā saddhiṃ mantento idaṃ gāthaṃ
samuṭṭhāpesi.

---------------------------------------------------------------------------------------------
page220.
        Hoti sīlavataṃ attho      paṭisanthāravuttinaṃ
        lakkhaṇaṃ passa āyantaṃ     ñātisaṅghapurakkhitaṃ
        atha passasimaṃ kāḷaṃ       suvihīnaṃva ñātibhīti.
     Tattha sīlavatanti sukhasīlatāya sīlavantānaṃ ācārasampannānaṃ.
Atthoti vuḍḍhi. Paṭisanthāravuttinanti dhammapaṭisanthāro ca
āmisapaṭisanthāro ca etesu vuttinoti paṭisanthāravuttino. Tesaṃ
paṭisanthāravuttīnaṃ. Ettha ca pāpanivāraṇa ovādānusāsanādivasena
dhammapaṭisanthāro gocaralābhāpanagilānupaṭṭhānadhammikarakkhāvasena
āmisapaṭisanthāro veditabbo. Idaṃ vuttaṃ hoti imesu dvīsu
paṭisanthāresu ṭhitānaṃ ācārasampannānaṃ paṇḍitānaṃ vuḍḍhi nāma hoti.
Idāni taṃ vuḍḍhiṃ dassetuṃ migamātaraṃ ālapanto lakkhaṇaṃ passāti
ādimāha. Tatrāyaṃ saṅkhepattho ācārapaṭisanthārasampannaṃ attano
puttaṃ ekaṃ migampi avināsetvā ñātisaṅghena purakkhitaṃ parivāritaṃ
āgacchantaṃ passa tāya pana ācārapaṭisanthārasampadāya vihīnaṃ dandhapaññaṃ
atha passasimaṃ kāḷaṃ ekampi ñātiṃ avasesetvā suvihīnameva ñātīhi
ekakaṃ āgacchantanti.
     Evaṃ puttaṃ abhinanditvā pana bodhisatto yāvatāyukaṃ ṭhatvā
yathākammaṅgato.
     Satthā na bhikkhave sārīputto idāneva ñātisaṅghaparivuto
sobhati pubbepi sobhatiyeva na devadatto etarahiyeva gaṇamhā
parihīno pubbepi parihīnoyevāti idaṃ dhammadesanaṃ āharitvā dassetvā

---------------------------------------------------------------------------------------------
page221.
Dve vatthūni kathetvā anusandhiṃ ghaṭetvā jātakaṃ samodhānesi tadā
kāḷo devadatto ahosi parisāpissa devadattaparisā lakkhaṇo
sārīputto parisāpissa buddhaparisā mātā rāhulamātā ahosi
pitā pana ahameva ahosīti.
                    Lakkhaṇajātakaṃ paṭhamaṃ.
                   ----------------
                     2 Nigrodhamigajātakaṃ
     nigrodhameva seveyyāti imaṃ satthā jetavane viharanto
kumārakassapattherassa mātaraṃ bhikkhuniṃ ārabbha kathesi.
     Sā kira rājagahanagare mahāvibhavassa seṭṭhino dhītā ahosi
ussannakusalamūlā parimadditasaṅkhārā pacchimabhavikasattā. Antokūṭe
padīpo viya tassā hadaye arahattūpanissayo jalati. Atha sā
attānaṃ jānanakālato paṭṭhāya gehe anabhiratā pabbajitukāmā
hutvā mātāpitaro āha ammatātā mayhaṃ gharāvāse cittaṃ
nābhiramati ahaṃ niyyānike buddhasāsane pabbajitukāmā pabbājetha
manti. Amma kiṃ vadesi imaṃ kulaṃ bahuvibhavaṃ tvañca amhākaṃ
ekadhītā na labbhā tayā pabbajitunti. Sā punappunaṃ yācitvāpi
mātāpitūnaṃ santikā pabbajjaṃ alabhamānā cintesi hotu patikulaṃ
gatā sāmikaṃ ārādhetvā pabbajissāmīti. Sā vayappattā patikulaṃ
gantvā sīlavatī kalyāṇadhammā agāraṃ ajjhāvasi. Athassā

---------------------------------------------------------------------------------------------
page222.
Saṃvāsamanvāya kucchiyaṃ gabbho patiṭṭhahi. Sā gabbhassa patiṭṭhitabhāvaṃ
na aññāsi. Atha tasmiṃ nagare nakkhattaṃ ghosayiṃsu. Sakalanagaravāsino
nakkhattaṃ kīḷiṃsu. Nagaraṃ devanagaraṃ viya alaṅkatapaṭiyattaṃ ahosi. Sā pana
tāva uḷārāyapi nakkhattakīḷāya vattamānāya attano sarīraṃ na vilimpati
nālaṅkaroti pakativeseneva carati. Atha naṃ sāmiko āha bhadde
sakalanagaraṃ nakkhattanissitaṃ tvaṃ pana sarīraṃ na paṭijaggasi alaṅkāraṃ na
karosi kiṃkāraṇāti. Sā āha ayyaputta dvattiṃsāyameva kuṇapehi
pūritaṃ sarīraṃ kiṃ iminā alaṅkatena ayaṃ hi kāyo neva devatānimmito
na brahmanimmito na suvaṇṇamayo na maṇimayo na haricandanamayo na
puṇḍarīkakumudanīluppalagabbhasambhūto gūthaparipuṇṇo asuci na amatosadhaparipūrito
atha kho kuṇape jāto mātāpetikasambhavo niccucchādanaparimaddana-
bhedanaviddhaṃsanadhammo kaṭasivaḍḍhano taṇhupādinno sokānaṃ nidānaṃ
paridevānaṃ vatthu sabbarogānaṃ āsayo kammakaraṇānaṃ paṭiggaho
antopūti bahi niccaṃ paggharati kimikulānaṃ āvāso sīvatthikapāyāto
maraṇapariyosāno sabbalokassa cakkhupathe parivattamānopi
       aṭṭhinahārusaṃyutto            tacamaṃsavilepano
       chaviyā kāyo paṭicchanno       yathābhūtaṃ na dissati
       antapūro udarapūro           yakapeḷassa vatthino
       hadayassa papphāsassa           vakkassa pihakassa ca

---------------------------------------------------------------------------------------------
page223.
       Siṅghāṇikāya kheḷassa          sedassa medakassa ca
       lohitassa lasikāya            pittassa ca vasāya ca.
       Athassa navahi sotehi          asūci savati sabbadā
       akkhimhā akkhigūthako          kaṇṇamhā kaṇṇagūthako
       siṅghāṇikā ca nāsāto        mukhena vamati ekadā
       pittaṃ semhañca vamati          kāyamhā sedajallikā.
       Athassa susiraṃ sīsaṃ             matthaluṅgena pūritaṃ.
       Subhato maññatī bālo          avijjāya purakkhato.
       Anantādīnavo kāyo          visarukkhasamūpamo
       āvāso sabbarogānaṃ         puñjo dukkhassa kevalo.
       Sace imassa kāyassa          anto bāhirato siyā
       daṇḍaṃ nūna gahetvāna          kākasoṇe nivāraye.
       Duggandho asucīkāyo          kuṇapo ukkarūpamo
       nindito cakkhubhūtehi           kāyo bālābhinandito
       allacammapaṭicchanno           navadvāro mahāvaṇo
       samantato paggharati            asucipūtigandhiyo.
       Yadā ca so mato seti        uddhumāto vinīlako
       apaviṭṭho susānasmiṃ           anapekkhā honti ñātayo
       khādanti naṃ suvāṇā ca         siṅgālā ca bakā kimi
       kākā gijjhā ca khādanti       ye caññe sabbapāṇino.

---------------------------------------------------------------------------------------------
page224.
       Sutvāna buddhavacanaṃ            bhikkhu ca ñāṇavā idha
       so kho naṃ abhijānāti         yathābhūtaṃ hi passati
       yathā idaṃ tathā etaṃ          yathā etaṃ tathā idaṃ
       ajjhattañca bahiddhā ca         kāye nandaṃ virajjahaṃ.
Ayyaputta imaṃ kāyaṃ alaṅkaritvā kiṃ karissāmi nanu imassa
alaṅkatakaraṇaṃ gūthapuṇṇaghaṭassa bahicittakammakaraṇaṃ viya hotīti.
Seṭṭhiputto taṃ tassā vacanaṃ sutvā āha bhadde tvaṃ imassa
sarīrassa evaṃ dose passamānā kasmā na pabbajissasīti.
Ayyaputta ahaṃ pabbajjaṃ labhamānā ajjeva pabbajeyyanti.
Seṭṭhiputto sādhu ahaṃ taṃ pabbājessāmīti vatvā mahādānaṃ
pavattetvā mahāsakkāraṃ katvā mahantena parivārena bhikkhunūpassayaṃ
netvā naṃ pabbājento devadattapakkhiyānaṃ bhikkhunīnaṃ santike
pabbājesi. Sā pabbajjaṃ labhitvā paripuṇṇasaṅkappā attamanā
ahosi. Athassā gabbhe paripākaṃ gacchante indriyānaṃ aññathattaṃ
hatthapādapiṭṭhīnaṃ bahalattaṃ udarapaṭalassa ca mahattaṃ disvā bhikkhuniyo
taṃ pucchiṃsu ayye tvaṃ gabbhinī viya paññāyasi kiṃ etanti.
Ayyā idaṃ nāma kāraṇanti na jānāmi sīlampana me paripuṇṇanti.
Atha naṃ tā bhikkhuniyo devadattassa santikaṃ netvā devadattaṃ
pucchiṃsu ayya ayaṃ kuladhītā kicchena sāmikaṃ ārādhetvā pabbajjaṃ
labhi idāni panassā gabbho paññāyati mayaṃ imassa gabbhassa
gihikāle vā pabbajitakāle vā laddhabhāvaṃ na jānāma kiṃdāni

---------------------------------------------------------------------------------------------
page225.
Karomāti. Devadatto attano abuddhabhāvena khantimettānudayānañca
natthitāya evaṃ cintesi devadattassa pakkhikā bhikkhunī kucchiyā gabbhaṃ
pariharati devadatto pana ajjhupekkhatiyevāti mayhaṃ garahā uppajjissati
mayā imaṃ uppabbājetuṃ vaṭṭatīti. So avīmaṃsitvā selaguḷaṃ
pavaṭṭayamāno viya pakkhanditvā gacchatha imaṃ upabbājethāti
āha. Tā tassa vacanaṃ sutvā uṭṭhāya vanditvā upassayaṃ gatā.
Atha sā daharā bhikkhuniyo āha ayyā na devadattatthero buddho
napi tassa santike mayhaṃ pabbajjā loke pana aggapuggalassa
sammāsambuddhassa santike mayhaṃ pabbajjā sā pana me dukkhena laddhā
mā naṃ antaradhāpetha etha maṃ gahetvā satthu santike jetavanaṃ
gacchathāti. Tā taṃ ādāya rājagahā pañcacattāḷīsayojanikamaggaṃ
atikkamma anupubbena jetavanaṃ patvā satthāraṃ vanditvā tamatthaṃ ārocesuṃ.
     Satthā cintesi kiñcāpi gihikāle etissā gabbho patiṭṭhito
evaṃ santepi samaṇo gotamo devadattena jahitikaṃ ādāya caratīti
aññatitthiyānaṃ okāso bhavissati tasmā imaṃ kathaṃ pacchindituṃ
sarājikāya parisāya majjhe imaṃ adhikaraṇaṃ vinicchituṃ vaṭṭatīti. Punadivase
rājānaṃ pasenadikosalaṃ mahāanāthapiṇḍikaṃ cūḷaanāthapiṇḍikaṃ visākhaṃ
mahāupāsikaṃ aññāni ca abhiññātāni mahākulāni pakkosāpetvā
sāyaṇhasamaye catūsu parisāsu sannipatitāsu upālittheraṃ āmantesi

---------------------------------------------------------------------------------------------
page226.
Gaccha catupparisamajjhe imissā daharabhikkhuniyā kammaṃ sodhehīti. Sādhu
bhanteti thero parisamajjhaṃ gantvā attano paññattāsane nisīditvā
rañño purato visākhaṃ upāsikaṃ pakkosāpetvā imaṃ adhikaraṇaṃ
paṭicchāpesi gaccha visākhe ayaṃ daharā asukamāse asukadivase
pabbajitāti tattato ñatvā imassa gabbhassa pure vā pacchā vā
laddhabhāvaṃ jānāhīti. Upāsikā sādhūti sampaṭicchitvā sāṇiṃ
parikkhipāpetvā antosāṇiyaṃ daharabhikkhuniyā hatthapādanābhiudarapariyosānāni
oloketvā māsadivase samānetvā gihibhāve gabbhassa laddhabhāvaṃ tattato
ñatvā therassa santikaṃ gantvā tamatthaṃ ārocesi. Thero catuparisamajjhe
taṃ bhikkhuniṃ suddhamakāsi. Sā suddhā hutvā bhikkhusaṅghañca satthārañca
vanditvā bhikkhunīhi saddhiṃ upassayameva gatā. Sā gabbhassa
paripākamanvāya padumuttarapādamūle patiṭṭhitapaṭṭhanaṃ mahānubhāvaṃ
puttaṃ vijāyi. Athekadivasaṃ rājā bhikkhunīupassayasamīpena gacchanto
dārakasaddaṃ sutvā amacce pucchi. Amaccā taṃ kāraṇaṃ ñatvā
deva sā daharabhikkhunī puttaṃ vijāyi tasseva so saddoti
āhaṃsu. Bhikkhunīnaṃ bhaṇe dārakajagganannāma palibodho mayaṃ naṃ
paṭijaggissāmāti. Rājā taṃ dārakaṃ nāṭakitthīnaṃ dāpetvā
kumāraparihārena vaḍḍhāpesi. Nāmagahaṇadivase cassa kassapoti
nāmaṃ akaṃsu. Atha naṃ kumāraparihārena vaḍḍhitattā kumārakassapoti
sañjāniṃsu. So sattavassikakāle satthu santike pabbajitvā
paripuṇṇavīsativasso upasampadaṃ labhitvā gacchante

---------------------------------------------------------------------------------------------
page227.
Kāle dhammakathikesu citrakathiko ahosi. Atha naṃ satthā etadaggaṃ
bhikkhave mama sāvakānaṃ citrakathikānaṃ yadidaṃ kumārakassapoti etadagge
ṭhapesi. So pacchā vammikasutte arahattaṃ pāpuṇi. Mātāpissa bhikkhunī
vipassitvā maggaphalaṃ pattā. Kumārakassapatthero buddhasāsane
gaganamajjhe puṇṇacando viya pākaṭo jāto.
     Athekadivasaṃ tathāgato pacchābhatte piṇḍapātapaṭikkanto bhikkhūnaṃ
ovādaṃ datvā gandhakuṭiṃ pāvisi. Bhikkhū ovādaṃ gahetvā attano
attano rattiṭṭhānadivāṭṭhānesu divasabhāgaṃ khepetvā sāyaṇhasamaye
dhammasabhāyaṃ sannipatitvā āvuso devadattena attano abuddhabhāvena
ceva khantimettādīnañca abhāvena kumārakassapatthero ca therī ca
ubho nāsitā sammāsambuddho pana attano dhammarājatāya ceva
khantimettānudayasampattiyā ca ubhinnaṃ tesaṃ paccayo jātoti buddhaguṇe
vaṇṇayamānā nisīdiṃsu. Satthā baddhalīḷhāya dhammasabhaṃ āgantvā
paññattāsane nisīditvā kāya nuttha bhikkhave etarahi kathāya
sannisinnāti pucchi. Bhante tumhākameva guṇakathāyāti sabbaṃ
ārocayiṃsu. Na bhikkhave tathāgato idāneva imesaṃ ubhinnaṃ
paccayo ca patiṭṭhā ca jāto pubbepi ahosiyevāti. Bhikkhū
tassatthassāvibhāvatthāya bhagavantaṃ yāciṃsu. Bhagavā bhavantarena
paṭicchannaṃ kāraṇaṃ pākaṭaṃ akāsi.
     Atīte bārāṇasiyaṃ brahmadatte rajjaṃ kārayamāne bodhisattopi
migayoniyaṃ paṭisandhiṃ gaṇhi. So mātu kucchito nikkhamanto

---------------------------------------------------------------------------------------------
page228.
Suvaṇṇavaṇṇo ahosi. Akkhīnissa maṇiguḷasadisāni ahesuṃ siṅgāni
rajatavaṇṇāni mukhaṃ rattakambalapuñjavaṇṇaṃ hatthapādapariyantā
lākhārasaparikammakatā viya bāladhi cāmari viya ahosi.
Sarīrampanassa mahantaṃ assapotakappamāṇaṃ ahosi. So
pañcasataparivāro araññe vāsaṃ kappesi nāmena nigrodhamigarājā
nāma. Avidūre panassa aññopi pañcamigasataparivāro sākhamigo
nāma vasati. Sopi suvaṇṇavaṇṇo ahosi. Tena samayena
bārāṇasirājā migavadhapasuto hoti vinā maṃsena na bhuñjati.
Manussānaṃ kammacchedaṃ katvā sabbe negamajanapade sannipātetvā
devasikaṃ migavadhaṃ gacchati. Manussā cintesuṃ ayaṃ rājā amhākaṃ
kammacchedaṃ karoti yannūna mayaṃ uyyāne migānaṃ nivāpaṃ ṭhapayitvā
pānīyaṃ sampādetvā bahū mige uyyānaṃ pavesetvā dvāraṃ bandhitvā
rañño niyyādeyyāmāti. Te sabbe uyyāne migānaṃ nivāpatiṇaṃ
ropetvā udkaṃ sampādetvā dvāraṃ yojetvā vāgurāni ādāya
muggarādinānāvudhahatthā araññaṃ pavisitvā mige pariyesamānā majjhe
ṭhite mige gaṇhissāmāti yojanamattaṃ ṭhānaṃ parikkhipitvā saṅkhipamānā
nigrodhamigasākhamigānaṃ vasanaṭṭhānaṃ majjhe ca katvā parikkhipiṃsu.
Atha naṃ migagaṇaṃ disvā rukkhagumbādayo ca bhūmiṃ ca muggarehi
paharantā migagaṇaṃ gahanaṭṭhānato nīharitvā asisattidhanuādīni
āvudhāni uggiritvā mahānādaṃ nadantā taṃ migagaṇaṃ uyyānaṃ
pavesetvā davāraṃ pidhāya rājānaṃ upasaṅkamitvā deva nivaddhaṃ

---------------------------------------------------------------------------------------------
page229.
Migavadhaṃ gacchantā amhākaṃ kammaṃ nāsetha amhehi araññato mige
ānetvā tumhākaṃ uyyānaṃ pūritaṃ ito paṭṭhāya tesaṃ maṃsaṃ khādathāti
rājānaṃ āpucchitvā pakkamiṃsu.
     Rājā tesaṃ vacanaṃ sutvā uyyānaṃ gantvā mige olokento dve
suvaṇṇamige disvā tesaṃ abhayaṃ adāsi. Tato paṭṭhāya pana
kadāci sāmaṃ gantvā ekaṃ migaṃ vijjhitvā āneti. Kadācissa
bhattakārako gantvā vijjhitvā āharati. Migā dhanuṃ disvāva
maraṇabhayena tajjitā palāyanti dve tayo pahāre labhitvā kilamantipi
gilānāpi honti maraṇaṃpi pāpuṇanti. Migagaṇā taṃ pavuttiṃ
bodhisattassa ārocesuṃ. So sākhaṃ pakkosāpetvā āha samma
bahū migā nassanti ekaṃsena maritabbe sati ito paṭṭhāya mā
kaṇḍena mige vijjhantu dhammagaṇṭhikaṭṭhāne migānaṃ vāro hotu
ekadivasaṃ mama parisāya vāro pāpuṇātu ekadivasaṃ tava parisāya
pāpuṇātu vārappatto migo gantvā dhammagaṇṭhikāya sīsaṃ
ṭhapetvā nipajjatu evaṃ santepi migā bhītā na bhavissantīti.
So sādhūti sampaṭicchi. Tato paṭṭhāya vārappatto migo
gantvā dhammagaṇṭhikāya gīvaṃ ṭhapetvā nipajjati. Bhattakārako
āgantvā tattha nipannakameva gahetvā gacchati. Athekadivasaṃ
sākhamigassa parisāya ekissā gabbhinimigiyā vāro pāpuṇāti.
Sā sākhaṃ upasaṅkamitvā sāmi ahaṃ gambhinī puttakaṃ vijāyitvā
dve janā vāraṃ gamissāma mayhaṃ vāraṃ atikkāmehīti āha.

---------------------------------------------------------------------------------------------
page230.
So na sakkā tava vāraṃ aññesaṃ pāpetuṃ tvameva tuyhaṃ
puttaṃ jānissasi gacchāhīti āha. Sā tassa santikā anuggahaṃ
alabhamānā bodhisattaṃ upasaṅkamitvā etamatthaṃ ārocesi. So
tassā vacanaṃ sutvā cintesi pubbe bodhisattā hi paresaṃ dukkhaṃ
disvā attano jīvitaṃ nāpekkhanti attahitato parahitameva tesaṃ
garutaraṃ hoti
     sayaṃ jīvanti sakuṇā          pasū sabbe vane migā
     jīvayanti pare dhīrā         santo sattahite ratā
     vittaṃ aṅgañca pāṇañca       cattaṃ tehi hitāya ca.
     So samattho bahū satte      santāressaṃ sadevake
     iminā sārahīnena          kāyena ca apuññatā
     ahante nūna yaṃ lābhaṃ        labhissāmi sayaṃ dhuvanti.
Iti cintetvā āha hotu gaccha tvaṃ ahante vāraṃ atikkamissāmīti.
Sayaṃ gantvā dhammagaṇṭhikāya sīsaṃ katvā nipajji. Bhattakārako taṃ
disvā laddhābhayo migarājā gaṇṭhikāya nipanno kinnu kho kāraṇanti
vegena gantvā rañño ārocesi. Rājā tāvadeva rathaṃ
āruyha mahantena parivārena gantvā bodhisattaṃ disvā
āha samma migarāja nanu mayā tumhākaṃ abhayaṃ dinnaṃ kasmā
tvaṃ idha nipannosīti. Mahārāja gabbhinī migī āgantvā mama
vāraṃ aññassa migassa pāpehīti āha na sakkā kho pana mayā
ekassa maraṇadukakhaṃ aññassa upari khipituṃ svāhaṃ attano jīvitaṃ

---------------------------------------------------------------------------------------------
page231.
Tassā datvā tassā santakaṃ maraṇaṃ gahetvā idha nipanno mā aññaṃ
kiñci āsaṅkittha mahārājāti. Rājā āha sāmi suvaṇṇamigarāja
mayā na tādiso khantimettānudayasampanno manussesupi diṭṭhapubbo
tena te pasannosmi uṭṭhehi tuyhañca tassā ca abhayaṃ dammīti.
Dvīhi abhaye laddhe avasesā kiṃ karissanti narindāti.
Avasesānampi abhayaṃ dammi sāmīti. Mahārāja evaṃpi
uyyāneyeva migā abhayaṃ labhissanti sesā kiṃ karissantīti. Etesampi
abhayaṃ dammi sāmīti. Mahārāja migā tāva abhayaṃ labhanti sesā
catuppādā kiṃ karissantīti. Etesampi abhayaṃ dammi sāmīti.
Mahārāja catuppādā tāva abhayaṃ labhanti dijagaṇā kiṃ karissantīti.
Etesampi abhayaṃ dammi sāmīti. Mahārāja dijagaṇā tāva abhayaṃ
labhissanti udake vasanakamacchā kiṃ karissantīti. Etesampi abhayaṃ
dammi sāmīti. Evaṃ mahāsatto rājānaṃ sabbasattānaṃ abhayaṃ yācitvā
uṭṭhāya rājānaṃ pañcasu sīlesu patiṭṭhāpetvā dhammañcara mahārāja
mātāpitūsu puttadhītāsu brāhmaṇagahapatikesu negamajānapadesu dhamme
caranto samaṃ caranto kāyassa bhedā parammaraṇā sugatiṃ saggaṃ lokaṃ
gamissasīti rañño buddhalīḷhāya dhammaṃ desetvā katipāhaṃ uyyāne
vasitvā rañño ovādaṃ datvā migagaṇaparivuto araññaṃ pāvisi.
Sāpi kho migadhenu pupphakaṇṇikasadisaṃ puttaṃ vijāyi. So kīḷamāno
sākhamigassa santikaṃ gacchati. Atha naṃ mātā tassa santikaṃ gacchantaṃ
disvā putta ito paṭṭhāya mā etassa santikaṃ gaccha nigrodhasseva

---------------------------------------------------------------------------------------------
page232.
Santikaṃ gaccheyyāsīti ovadantī imaṃ gāthamāha
      nigrodhameva seveyya          na sākhaṃ upasaṃvase
      nigrodhasmiṃ mataṃ seyyo         yañce sākhasmi jīvitanti.
     Tattha nigrodhameva seveyyāti tāta tvaṃ vā añño vā
attano hitakāmo nigrodhameva seveyya bhajeyya naṃ upasaṅkameyya.
Na sākhaṃ upasaṃvaseti sākhamigaṃ pana na upasaṃvase upagamma na saṃvaseyya
etaṃ nissāya jīvitaṃ na kappeyya. Nigrodhasmiṃ mataṃ seyyoti
nigrodharañño pādamūle maraṇampi seyyo varaṃ uttamaṃ. Yañce
sākhasmi jīvitanti yampana sākhassa santike jīvitaṃ taṃ neva seyyo na
varaṃ uttamanti attho.
     Tato paṭṭhāya pana abhayaladdhakā migā manussānaṃ sassāni
khādanti. Manussā laddhābhayā imeti mige paharituṃ vā palāpetuṃ
vā na visahanti. Te rājaṅgaṇe sannipatitvā rañño tamatthaṃ
ārocesuṃ. Rājā mayā pasannena nigrodhamigarājassa varo dinno
ahaṃ rajjaṃ jaheyyaṃ na ca taṃ paṭiññaṃ bhindāmi gacchatha na koci
mama vijite mige paharituṃ labhatīti āha. Nigrodhamigo taṃ pavuttiṃ
sutvā migagaṇaṃ sannipātāpetvā ito paṭṭhāya paresaṃ sassaṃ
khādituṃ na labhathāti mige ovaditvā manussānaṃ ārocāpesi  ito
paṭṭhāya sassakārakā manussā sassarakkhanatthaṃ vatiṃ mā karontu
khettaṃ pana āvijjhitvā paṇṇasaññaṃ bandhantūti. Tato paṭṭhāya
kira khettesu paṇṇabandhanasaññā udapādi. Tato paṭṭhāya

---------------------------------------------------------------------------------------------
page233.
Paṇṇasaññaṃ atikkamanakamigo nāma natthi. Ayaṃ kira nesaṃ bodhisattato
laddhaovādo. Evaṃ migagaṇaṃ ovaditvā bodhisatto yāvatāyukaṃ
ṭhatvā saddhiṃ migehi yathākammaṅgato. Rājāpi bodhisattassa ovāde
ṭhatvā puññāni katvā yathākammaṅgato.
     Satthā na bhikkhave idānevāhaṃ theriyā ca kumārakassapassa
ca avassayo jāto pubbepi avassayoyevāti imañca dhammadesanaṃ
āharitvā catussaccadesanaṃ vinivaṭṭetvā dve vatthūni kathetvā anusandhiṃ
ghaṭetvā jātakaṃ samodhānesi tadā sākhamigo devadatto ahosi
parisāpissa devadattaparisāva migadhenu therī ahosi putto kumārakassapo
rājā ānando nigrodhamigarājā pana ahameva ahosīti.
                    Nigrodhajātakaṃ dutiyaṃ.
                     ------------
                      3 Kaṇḍinajātakaṃ
     dhiratthu kaṇḍinaṃ sallanti idaṃ satthā jetavane viharanto
purāṇadutiyikappalobhanaṃ ārabbha kathesi.
     Taṃ aṭṭhanipāte indriyajātake āvibhavissati. Bhagavā pana
taṃ bhikkhuṃ etadavoca bhikkhu pubbepi tvaṃ etaṃ mātugāmaṃ nissāya
jīvitakkhayaṃ patvā vitacchikesu aṅgāratalesu pakkosīti. Bhikkhū
tassatthassāvibhāvatthāya bhagavantaṃ yāciṃsu. Bhagavā bhavantarena

---------------------------------------------------------------------------------------------
page234.
Paṭicchannaṃ kāraṇaṃ pākaṭamakāsi. Ito parampana bhikkhūnaṃ āyācanaṃ
bhavantarappaṭicchannatañca avatvā atītaṃ āharīti ettakameva vakkhāma.
Ettake vuttepi āyācanaṃ balāhakagabbhato candanīharaṇūpamā ca
bhavantarappaṭicchannakāraṇabhāvo cāti sabbametaṃ heṭṭhāvuttanayeneva
yojetvā veditabbaṃ.
     Atīte magadharaṭṭhe rājagahe magadharājā nāma rajjaṃ kāresi.
Magadhavāsikānaṃ sassasamaye migānaṃ mahāparipantho hoti. Te araññe
pabbatapādaṃ pavisanti. Eko araññavāsī pabbateyyamigo ekāya
gāmavāsiniyā migapotikāya saddhiṃ santhavaṃ katvā tesaṃ migānaṃ
pabbatapādato oruyha puna gāmantaṃ otiṇṇakāle migapotikāya
paṭibaddhacittatāya tehi saddhiṃyeva otari. Atha naṃ sā āha tvaṃ khosi
ayya pabbateyyo bālamigo gāmanto ca nāma sāsaṅko sappaṭibhayo
mā amhehi saddhiṃ otarāti. So tassā paṭibaddhacittatāya anivattitvā
tāya saddhiṃyeva agamāsi. Magadhavāsino idāni migānaṃ pabbatapādā
otaraṇakāloti ñatvā magge paṭicchannakoṭṭhakesu tiṭṭhanti.
Tesampi dvinnaṃ āgamanamagge eko luddako paṭicchannakoṭṭhake
ṭhito hoti. Migapotikā manussagandhaṃ ghāyitvā eko luddako
ṭhito bhavissatīti taṃ bālamigaṃ purato katvā sayaṃ pacchato ahosi.
Luddako ekeneva sarappahārena migaṃ tattheva pātesi. Migapotikā
tassa viddhabhāvaṃ ñatvā uppatitvā vātavegagatiyā palāyi. Luddako
koṭṭhakato nikkhamitvā migaṃ okkantitvā aggiṃ katvā vitacchikesu

---------------------------------------------------------------------------------------------
page235.
Aṅgāresu madhuramaṃsaṃ pacitvā khāditvā pānīyaṃ pivitvā avasesaṃ
lohitavindūhi paggharantehi kājenādāya dārake tosento gharaṃ
agamāsi. Tadā bodhisatto tasmiṃ vanasaṇḍe devatā hutvā nibbatto
hoti. So taṃ kāraṇaṃ disvā imassa bālamigassa maraṇaṃ neva mātaraṃ
nissāya na pitaraṃ atha kho kāmaṃ nissāya kāmanimittañhi sattā
sugatiyaṃ hatthacchedādiṃ duggatiyañca pañcavidhabandhanādiṃ nānappakāraṃ
dukkhaṃ pāpuṇanti paresaṃ maraṇadukkhuppādanaṃ nāma imasmiṃ loke
garahitameva yaṃ janapadaṃ mātugāmo vicāreti anusāsati so
itthīpariṇāyako janapadopi garahitova ye sattā mātugāmassa
vasaṃ gacchanti tepi garahitāyevāti ekāya gāthāya tīṇi
garahavatthūni dassetvā vanadevatāsu sādhukāraṃ datvā gandhapupphādīhi
pūjayamānāsu madhurassarena taṃ vanasaṇḍaṃ unnādento imāya gāthāya
dhammaṃ desesi
        dhiratthu kaṇḍinaṃ sallaṃ           purisaṃ gāḷhavedhinaṃ
        dhiratthu taṃ janapadaṃ             yatthitthī pariṇāyikā
        te vāpi dhikkitā sattā       ye itthīnaṃ vasaṃ gatāti.
     Tattha dhiratthūti garahanatthe nipāto. Svāyamidha uttāsa-
ubbegavasena garahane daṭṭhabbo. Uttasitubbiggo hi honto
bodhisatto evamāha. Kaṇḍamassa atthīti kaṇḍī. Taṃ kaṇḍinaṃ.
Tampana kaṇḍaṃ anuppavisanaṭṭhena sallanti vuccati tasmā kaṇḍinaṃ sallanti
ettha sallakaṇḍinanti attho. Sallaṃ vā assa atthīti

---------------------------------------------------------------------------------------------
page236.
Sallo. Taṃ sallaṃ. Mahantaṃ vaṇamukhaṃ katvā balavappahāraṃ dadanto
gāḷhaṃ vijjhatīti gāḷhavedhī. Taṃ gāḷhavedhinaṃ. Nānappakārakena
kaṇḍena kumudapattasaṇṭhānaphalena ujukagamaneneva sallena samannāgataṃ
gāḷhavedhinaṃ purisaṃ dhiratthūti ayamettha attho. Pariṇāyikāti issarā
saṃvidhāyikā. Dhikkitāti garahitā. Sesamettha uttānatthameva.
     Ito parampana ettakampi avatvā yaṃ yaṃpi anuttānaṃ
taṃ tadeva vaṇṇayissāma. Evaṃ ekāya gāthāya tīṇi garahavatthūni
dassetvā bodhisatto vanaṃ unnādetvā buddhalīḷhāya dhammaṃ desesi.
     Satthā imaṃ dhammadesanaṃ āharitvā saccāni pakāsesi.
Saccapariyosāne ukkaṇṭhitabhikkhu sotāpattiphale patiṭṭhahi. Satthā
dve vatthūni kathetvā anusandhiṃ ghaṭet vā jātakaṃ samodhānesi.
Ito parampana dve vatthūni kathetvāti idaṃ avatvā anusandhiṃ
ghaṭetvāti ettakameva vakkhāmi. Avuttampi pana heṭṭhāvuttanayeneva
yojetvā gahetabbaṃ. Tadā pabbateyyamigo ukkaṇṭhitabhikkhu ahosi
migapotikā purāṇadutiyikā kāmesu dosaṃ dassetvā dhammadesikadevatā
pana ahameva ahosīti.
                    Kaṇḍinajātakaṃ tatiyaṃ.
                   ----------------

---------------------------------------------------------------------------------------------
page237.
                      4 Vātamigajātakaṃ
     na kiratthi rasehi pāpiyohi idaṃ satthā jetavane viharanto
cūḷapiṇḍapātikatissattheraṃ ārabbha kathesi.
     Satthari kira rājagahaṃ upanissāya veḷuvane viharante tissakumāro
nāma mahāvibhavassa seṭṭhikulassa putto ekadivasaṃ veḷuvanaṃ gantvā
satthu dhammadesanaṃ sutvā pabbajitukāmo pabbajjaṃ yācitvā mātāpitūhi
ananuññātattā paṭikkhitto sattāhaṃ bhattacchedaṃ katvā raṭṭhapālatthero
viya mātāpitaro anujānāpetvā satthu santike pabbaji. Satthā
taṃ pabbājetvā aḍḍhamāsamattaṃ veḷuvane viharitvā jetavanaṃ agamāsi.
Tatrāyaṃ kulaputto terasa dhutaṅgāni samādāya sāvatthiyaṃ sapadānaṃ
piṇḍāya caranto kālaṃ vītināmesi cūḷapiṇḍapātikatissatthero
nāmāti vutto gaganatale puṇṇacando viya buddhasāsane pākaṭo
paññāto ahosi.
     Tasmiṃ kāle rājagahe nakkhattakīḷāya vattamānāya therassa
mātāpitaro yaṃ tassa gihikāle ahosi ābharaṇabhaṇḍakaṃ taṃ rajatacaṅkoṭake
nikkhipitvā ure ṭhapetvā aññāsu nakkhattakīḷāsu amhākaṃ putto
iminā alaṅkārena alaṅkato nakkhattaṃ kīḷati taṃ no ekaputtakaṃ
gahetvā samaṇo gotamo sāvatthīnagaraṃ gato kahaṃ nu kho so
etarahi nisinno kahaṃ ṭhitoti vatvā rodanti. Athekā vaṇṇadāsī
taṃ kulaṃ gantvā seṭṭhibhariyaṃ rodantiṃ disavā pucchi kiṃ ayye rodasīti.

---------------------------------------------------------------------------------------------
page238.
Sā tamatthaṃ ārocesi. Kiṃ pana ayye ayyaputto piyāyatīti.
Asukañca asukañcāti. Sace tumhe imasmiṃ gehe sabbaṃ issariyaṃ
mayhaṃ detha ahante puttaṃ ānessāmīti. Seṭṭhibhariyā sādhūti
sampaṭicchitvā paribbayaṃ datvā mahantena parivārena taṃ uyyojesi gaccha
attano vasena mama puttaṃ ānehīti. Sā paṭicchannayāne nisinnā
sāvatthiṃ gantvā therassa bhikkhācāravīthiyaṃ nivāsaṃ gahetvā seṭṭhikulā
āgatamanusse therassa adassetvā attano parivāreneva parivutā
therassa piṇḍāya paviṭṭhassa āditova uluṅkayāguñca rasakabhikkhañca
datvā rasataṇhāya bandhitvā anukkamena gehe nisīdāpetvā bhikkhaṃ
dadamānā therassa attano vasaṃ upagatabhāvaṃ ñatvā gilānālayaṃ
dassetvā antogabbhe nipajji. Theropi bhikkhācāravelāya sapadānaṃ
caranto gehadvāraṃ agamāsi. Parijano therassa pattaṃ gahetvā
theraṃ ghare nisīdāpesi. Thero nisīditvā kahaṃ upāsikāti pucchi.
Gilānā bhante tumhākaṃ dassanaṃ icchatīti. So rasataṇhāya bandho
attano vattasamādānaṃ bhinditvā tassā nipannaṭṭhānaṃ pāvisi. Sā
attano āgatakāraṇaṃ kathetvā taṃ palobhetvā rasataṇhāya bandhitvā
uppabbājetvā attano vase ṭhapetvā yāne nisīdāpetvā mahantena
parivārena rājagahameva agamāsi. Sā pavutti pākaṭā jātā.
     Bhikkhū dhammasabhāyaṃ sannisinnā cūḷapiṇḍapātikatissattheraṃ kira ekā
vaṇṇadāsī rasataṇhāya bandhitvā ādāya gatāti kathaṃ samuṭṭhāpesuṃ.
Satthā dhammasabhaṃ upagantvā alaṅkatāsane nisīditvā

---------------------------------------------------------------------------------------------
page239.
Kāya nuttha bhikkhave etarahi kathāya sannisinnāti āha. Te taṃ pavuttiṃ
kathayiṃsu. Na bhikkhave idāneva eso bhikkhu rasataṇhāya bajjhitvā
tassā vasaṅgato pubbepi tassā vasaṅgatoyevāti vatvā atītaṃ
āhari.
     Atīte bārāṇasiyaṃ rañño brahmadattassa sañjayo nāma
uyyānapālo ahosi. Atheko vātamigo taṃ uyyānaṃ āgantvā
sañjayaṃ disvā palāyati. Sañjayopi na taṃ tajjetvā nīharati. So
punappunaṃ āgantvā uyyāneyeva carati. Uyyānapālo pātova
uyyānato nānappakārāni pupphaphalāni gahetvā divase divase rañño
abhiharati. Atha naṃ ekadivasaṃ rājā pucchi samma uyyānapāla uyyāne
kiñci acchariyaṃ passasīti. Deva aññaṃ na passāmi eko pana
vātamigo āgantvā uyyāne carati etaṃ passāmīti. Sakkhissasi
pana taṃ gahetunti. Thokaṃ madhuṃ labhanto imaṃ antorājanivesanampi
ānetuṃ sakkhissāmīti. Rājā tassa madhuṃ dāpesi. So
taṃ gahetvā uyyānaṃ gantvā vātamigassa caraṇaṭṭhāne tiṇāni
madhunā makkhetvā nilīyi. Migo āgantvā madhumakkhitāni tiṇāni
khāditvā rasataṇhāya bandho aññattha agantvā uyyānameva
āgacchati. Uyyānapālo tassa madhumakkhitatiṇesu paluddhabhāvaṃ ñatvā
anukkamena attānaṃ dassesi. So taṃ disvā katipāhaṃ palāyitvā
punappunaṃ passanto vissāsaṃ āpajjitvā anukkamena uyyānapālassa
hatthe ṭhitatiṇāni khādituṃ ārabhi. So tassa vissāsaṃ āpannabhāvaṃ

---------------------------------------------------------------------------------------------
page240.
Ñatvā yāva rājanivesanā vīthiṃ kilañjehi parikkhipitvā tahiṃ tahiṃ
sākhābhaṅgaṃ pātetvā madhulābukaṃ aṃse laggetvā tiṇakalāpaṃ
upakacchake ṭhapetvā madhumakkhitāni tiṇāni migassa purato vikiranto
antorājanivesanaṃyeva agamāsi. Mige anto paviṭṭhe dvāraṃ pidahiṃsu.
Migo manusse disvā kampamāno maraṇabhayabhīto antonivesanaṅgaṇe
ādhāvati paridhāvati. Rājā pāsādā oruyha taṃ kampamānaṃ disvā
migo nāma manussānaṃ diṭṭhaṭṭhānaṃ sattāhaṃ na gacchati tajjitaṭṭhānaṃ
yāvajīvaṃ na gacchati so evarūpo gahananissito vātamigo rasataṇhāya
bandho idāni evarūpaṃ ṭhānaṃ āgato natthi vata bho loke
rasataṇhāya pāpakatarannāmāti imāya gāthāya dhammadesanaṃ paṭṭhapesi
               na kiratthi rasehi pāpiyo
               āvāsehi vā santhavehi vā
               vātamigaṃ gahananissitaṃ
               vasamānesi rasehi sañjayoti.
     Tattha kirāti anussavanatthe nipāto. Rasehīti jivhāviññeyyehi
madhurambilādīhi. Pāpiyoti pāpataro. Āvāsehi vā santhavehi
vāti nibaddhavasanaṭṭhānasaṅkhātesu āvāsesupi mittasanthavesupi
chandarāgo pāpakova etehi pana sacchandarāgaparibhogehi āvāsehi
vā mittasanthavehi vā sataguṇena sahassaguṇena ca dhuvapaṭisevanaṭṭhena
āhāraṃ vinā jīvitindriyapālanāya abhāvena ca sacchandarāgaparibhogarasāva
pāpatarāti bodhisatto pana anusvāgataṃ migaṃ viya imamatthaṃ katvā

---------------------------------------------------------------------------------------------
page241.
Na kiratthi rasehi pāpiyo āvāsehi vā santhavehi vāti āha. Idāni
nesaṃ pāpiyabhāvaṃ dassento vātamiganti ādimāha. Tattha gahananissitanti
gahanaṭṭhānanissitaṃ. Idaṃ vuttaṃ hoti passatha rasānaṃ pāpiyabhāvaṃ idaṃ
nāma araññāyatane gahananissitaṃ vātamigaṃ sañjayo uyyānapālo
madhurasehi attano vasaṃ ānesi sabbathāpi sachandarāgaparibhogehi
rasehi nāma aññaṃ pāpataraṃ lāmakataraṃ natthīti rasataṇhāya ādīnavaṃ
kathesi kathetvā ca pana taṃ migaṃ araññameva pesesi.
     Satthā na bhikkhave sā vaṇṇadāsī idāneva etaṃ rasataṇhāya
bandhitvā attano vase karoti pubbepi akāsiyevāti idaṃ dhammadesanaṃ
āharitvā anusandhiṃ ghaṭetvā jātakaṃ samodhānesi tadā sañjayo
ayaṃ vaṇṇadāsī ahosi vātamigo cūḷapiṇḍapātiko bārāṇasirājā
pana ahameva ahosīti.
                   Vātamigajātakaṃ catutthaṃ.
                      ----------
                      5 Kharādiyajātakaṃ
     aṭṭhakhuraṃ kharādiyeti idaṃ satthā jetavane viharanto aññataraṃ
dubbacabhikkhuṃ ārabbha kathesi.
     So kira bhikkhu dubbaco ovādaṃ na gaṇhāti. Atha naṃ
satthā pucchi saccaṃ kira tvaṃ bhikkhu dubbaco ovādaṃ na gaṇhasīti.
Saccaṃ bhagavāti. Satthā pubbepi tvaṃ dubbacatāya paṇḍitānaṃ ovādaṃ

---------------------------------------------------------------------------------------------
page242.
Agahetvā pāsena bandho jīvitakkhayaṃ pattoti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
migo hutvā migagaṇaparivuto araññe vasati. Athassa bhaginī migī
puttakaṃ dassetvā bhātika ayante bhāgineyyo ekaṃ migamāyaṃ
uggaṇhāpehīti paṭicchāpesi. So taṃ bhāgineyyaṃ asukavelāya
nāma āgantvā uggaṇhāhīti āha. So vuttavelāya na gacchati.
Yathāpekadivasaṃ evaṃ sattadivase atikkante so migamāyaṃ anuggaṇhitvā
vicaranto pāse bajjhi. Mātāpissa bhātaraṃ upasaṅkamitvā kinte
bhātika bhāgineyyo migamāyaṃ uggaṇhāpitoti pucchi. Bodhisatto
ca tassa anovādakassa mā cintayi na te puttena migamāyā
uggaṇhitāti vatvā idāni taṃ anovaditukāmova hutvā idaṃ gāthamāha
          aṭṭhakhuraṃ kharādiye       migaṃ vaṅkātivaṅkinaṃ
          sattakālehatikkantaṃ      na naṃ ovaditussaheti.
     Tattha aṭṭhakhuranti ekekasmiṃ pāde dvinnaṃ dvinnaṃ khurānaṃ
vasena aṭṭhakhuraṃ. Kharādiyeti taṃ nāmena ālapati. Miganti
sabbasaṅgāhikavacanaṃ. Vaṅkātivaṅkinanti mūle vaṅkāni agge ativaṅkānīti
vaṅkātivaṅkāni. Tādisāni siṅgāni assa atthīti vaṅkātivaṅkaṃ.
Taṃ vaṅkātivaṅkinaṃ. Sattakālehatikkantanti sattahi ovādakālehi
ovādaṃ atikkantaṃ. Na naṃ ovaditussaheti etaṃ dubbacamigaṃ ahaṃ
ovadituṃ na ussahāmi etassa me ovādatthāya cittampi na
uppajjatīti dasseti.

---------------------------------------------------------------------------------------------
page243.
     Atha naṃ dubbacamigaṃ pāsena bandhaṃ luddo māretvā maṃsaṃ ādāya
pakkāmi.
     Satthāpi na tvaṃ bhikkhu idāneva dubbaco pubbepi dubbacoyevāti
idaṃ dhammadesanaṃ āharitvā anusandhiṃ ghaṭetvā jātakaṃ samodhānesi
tadā bhāgineyyamigo dubbacabhikkhu ahosi bhaginī uppalavaṇṇā ovādakamigo
pana ahameva ahosīti.
                   Kharādiyajātakaṃ pañcamaṃ.
                     ------------
                    6 Tipallatthamigajātakaṃ
     migantipallatthanti idaṃ satthā kosambiyaṃ badarikārāme viharanto
sikkhākāmaṃ rāhulattheraṃ ārabbha kathesi.
     Ekasmiṃ hi kāle satthari āḷavīnagaraṃ upanissāya aggāḷave
cetiye viharante bahū upāsakā ca upāsikā ca bhikkhū ca bhikkhuniyo
ca vihāraṃ dhammassavanatthāya gacchanti. Divā dhammassavanaṃ hoti.
Gacchante ca pana kāle upāsikā ca bhikkhuniyo ca na gacchiṃsu. Bhikkhū
ceva upāsakā ca ahesuṃ. Tato paṭṭhāya rattiṃ dhammassavanaṃ jātaṃ.
Dhammassavanapariyosāne therā bhikkhū attano attano vasanaṭṭhānāni
gacchanti daharā upāsakehi saddhiṃ upaṭṭhānasālāyaṃ sayanti.
Tesu niddaṃ upagatesu ekacce gharugharupassāsā kākacchamānā dante
khādantā nipajjiṃsu ekacce muhuttaṃ niddāyitvā uṭṭhahiṃsu. Tesaṃ

---------------------------------------------------------------------------------------------
page244.
Vippakāraṃ disvā bhagavato ārocesuṃ.
     Bhagavā yo pana bhikkhu anupasampannena saha seyyaṃ kappeyya
pācittiyanti sikkhāpadaṃ paññāpetvā kosambiṃ agamāsi. Tattha
bhikkhū āyasmantaṃ rāhulaṃ āhaṃsu āvuso rāhula bhagavatā sikkhāpadaṃ
paññattaṃ idāni tvaṃ attano vasanaṭṭhānaṃ jānāhīti. Pubbe pana
te bhikkhū bhagavati ca gāravaṃ tassa cāyasmato sikkhākāmataṃ paṭicca
taṃ attano vasanaṭṭhānaṃ āgataṃ ativiya saṅgaṇhanti khuddakamañcakaṃ
paññāpetvā ussīsakakaraṇatthāya cīvaraṃ denti taṃ divasampana
sikkhāpadabhayena vasanaṭṭhānampi na adaṃsu. Rāhulo bhadropi
pitā meti dasabalassa vā upajjhāyo meti dhammasenāpatino vā
ācariyo meti mahāmoggallānassa vā cūḷapitā meti ānandassa
vā santikaṃ agantvā dasabalassa valañjanavaccakuṭiṃ brahmavimānaṃ
pavisanto viya pavisitvā vāsaṃ kappesi. Buddhānañhi valañjanakuṭiyā
davāraṃ supidahitaṃ hoti gandhadhūpaparibhaṇḍakatā bhūmi gandhadāmamālādāmāni
osāritāneva honti sabbarattiṃ dīpo jhāyati. Rāhulabhadro pana
tassā kuṭiyā idaṃ sampattiṃ paṭicca tattha vāsaṃ upagato bhikkhūhi pana
vasanaṭṭhānaṃ jānāhīti vuttattā ovādagāravena sikkhākāmatāya
tattha vāsaṃ upagato. Antarantarā hi bhikkhū taṃ āyasmantaṃ
dūratova āgacchantaṃ disvā tassa vīmaṃsanatthāya anto muṭṭhisammajjaniṃ
vā kacavarachaḍḍanikaṃ vā bahi khipitvā tasmiṃ āgate āvuso idaṃ
kena chaḍḍitanti vadanti. Tattha kehici rāhulo iminā maggena

---------------------------------------------------------------------------------------------
page245.
Gatoti vutte so cāyasmā nāhaṃ bhante etaṃ jānāmīti avatvā
taṃ paṭisāmetvā khamatha me bhanteti khamāpetvā gacchati. Evamesa
sikkhākāmo. So taṃ sikkhākāmataṃyeva paṭicca tattha vāsaṃ upagato.
Atha satthā purearuṇaṃyeva vaccakuṭidvāre ṭhatvā ukkāsi. So
cāyasmā ukkāsi. Ko esoti. Ahaṃ rāhuloti nikkhamitvā
vandi. Kasmā tvaṃ rāhula idha nipannosīti. Vasanaṭṭhānassa
abhāvato pubbe hi bhante bhikkhū mama saṅgahaṃ karonti idāni
attano āpattibhayena vasanaṭṭhānaṃ na denti svāhaṃ idaṃ aññesaṃ
asaṅghaṭṭanaṭṭhānanti iminā kāraṇena idha nipannoti. Atha bhagavato
rāhulaṃ tāva bhikkhū evaṃ pariccajanti aññe kuladārake pabbājetvā
kiṃ karissantīti dhammasaṃvego udapādi. Atha bhagavā pātova bhikkhū
sannipātetvā dhammasenāpatiṃ pucchi jānāsi pana tvaṃ sārīputta
ajja katthaci rāhulassa nivutthabhāvanti. Na jānāmi bhanteti.
Sārīputta ajja rāhulo vaccakuṭiyaṃ vasi sārīputta tumhe rāhulaṃ
evaṃ pariccajantā aññe kuladārake pabbājetvā kiṃ karissatha evaṃpi
sante imasmiṃ sāsane pabbajitā nippatiṭṭhā bhavissanti itodāni
paṭṭhāya anupasampanne ekaṃ dve divase attano santike vasāpetvā
tatiyadivase tesaṃ vasanaṭṭhānaṃ ñatvā bahi vāsethāti idaṃ anupaññattiṃ
katvā puna sikkhāpadaṃ paññāpesi.
     Tasmiṃ samaye dhammasabhāyaṃ sannisinnā bhikkhū rāhulassa guṇakathaṃ
kathenti passathāvuso yāva sikkhākāmo vatāyaṃ rāhulo tava

---------------------------------------------------------------------------------------------
page246.
Vasanaṭṭhānaṃ jānāhīti vutto nāma ahaṃ dasabalassa putto tumhe
ke tumheyeva nikkhamathāti ekaṃ bhikkhumpi appaṭippharitvā
vaccakuṭiyaṃ vāsaṃ kappesīti. Evaṃ tesu kathayamānesu satthā dhammasabhaṃ
upagantvā alaṅkatāsane nisīditvā kāya nuttha bhikkhave etarahi kathāya
sannisinnāti āha. Bhante rāhulassa sikkhākāmakathāya na aññāya
kathāyāti. Satthā na bhikkhave rāhulo idāneva sikkhākāmo pubbepi
tiracchānayoniyaṃ nibbattopi sikkhākāmoyevāti vatvā atītaṃ āhari.
     Atīte rājagahe eko magadharājā rajjaṃ kāresi. Tadā
bodhisatto migayoniyaṃ nibbattitvā migagaṇaparivuto araññe vasati.
Athassa bhaginī attano puttakaṃ upanetvā bhātika idaṃ te bhāgineyyaṃ
migamāyaṃ sikkhāpehīti āha. Bodhisatto sādhūti paṭissuṇitvā
gaccha tāta asukavelāya nāma āgantvā sikkheyyāsīti āha.
So mātulena vuttavelaṃ anatikkamitvā taṃ upasaṅkamitvā migamāyaṃ
sikkhi. So ekadivasaṃ vane vicaranto pāsena bandho bandhaviravaṃ
viravi. Migagaṇo palāyitvā putto te pāsena bandhoti tassa
mātuyā ārocesi. Sā bhātu santikaṃ gantvā bhātika bhāgineyyo
te migamāyaṃ sikkhāpitoti pucchi. Bodhisatto mā tvaṃ puttassa
kiñci pāpakaṃ āsaṅki suggahitā tena migamāyā idāni taṃ
pahāya palāyamāno āgacchissatīti vatvā idaṃ gāthamāha
                migantipallatthamanekamāyaṃ
                aṭṭhakhuraṃ aḍḍharattāpapāyiṃ

---------------------------------------------------------------------------------------------
page247.
                Ekena sotena chamāssasanto
                chahi kalāhatibhoti bhāgineyyoti.
     Tattha miganti bhāgineyyaṃ migaṃ. Tipallatthanti pallatthaṃ vuccati
sayanaṃ ubhohi passehi ujukameva ca gonipannākārenāti tīhākārehi
pallatthaṃ assa tīṇi vā pallatthāni assāti tipallattho. Taṃ
tipallatthaṃ. Anekamāyanti bahumāyaṃ bahuvañcanaṃ. Aṭṭhakhuranti
ekekasmiṃ pāde dvinnaṃ dvinnaṃ khurānaṃ vasena aṭṭhahi khurehi
samannāgataṃ. Aḍḍharattāpapāyinti purimayāmaṃ atikkamitvā
majjhimayāme araññato āgamma pānīyassa pivanato aḍḍharatte āpaṃ
pivatīti aḍḍharattāpapāyi. Taṃ. Aḍḍharatte āpaṃ apāyinti
attho. Mama bhāgineyyamigaṃ ahaṃ sādhukaṃ migamāyaṃ uggaṇhāpesiṃ.
Kathaṃ. Yathā ekena sotena chamāssasanto chahi kalāhatibhoti
bhāgineyyoti. Idaṃ vuttaṃ hoti ahamhi tava puttaṃ tathā
uggaṇhāpesiṃ yathā ekasmiṃ uparimanāsikasote vātaṃ sannirumhitvā
paṭhaviyaṃ allīnena ekena heṭṭhimasotena tattheva chamāyaṃ
assasanto chahi kalāhi luddakaṃ atibhoti chahi koṭṭhāsehi ajjhottharati
vañcetīti attho. Katamāhi chahi. Cattāro pāde pasāretvā
ekena passena seyyāya khurehi tiṇapaṃsukhaṇanena jivhāninnāmanena
udarassa uddhumātabhāvakaraṇena uccārapassāvavissajjanena
vātasannirumhanenāti. Aparo nayo paṃsuṃ gahetvā abhimukhākaḍḍhanena
paṭippaṇāmanena ubhosu passesu sañcaraṇena udaraṃ uddhaṃ ukkhipanena

---------------------------------------------------------------------------------------------
page248.
Adho pakkhipanenāti imāhi chahi kalāhi yathā atibhoti mato ayanti
saññaṃ uppādetvā vañceti evaṃ taṃ migamāyaṃ uggaṇhāpesinti
dīpeti. Aparo nayo tathā naṃ uggaṇhāpesiṃ yathā ekena
sotena chamāssasanto chahi kalāhati dvīsupi nayesu dassitehi
chahi kāraṇehi kalāhati kalāyissati luddakaṃ vañcessatīti
attho. Bhotīti bhaginiṃ ālapati. Bhāgineyyoti evaṃ chahi
kāraṇehi vañcanakaṃ bhāgineyyaṃ niddisati.
     Evaṃ bodhisatto bhāgineyyassa migamāyāya sādhukaṃ uggahitabhāvaṃ
dassento bhaginiṃ samassāseti. Sopi migapotako pāsena bandho
avipphanditvāyeva bhūmiyaṃ mahāphāsukapassena pāde pasāretvā nipanno
pādānaṃ āsannaṭṭhāne khureheva paharitvā paṃsuñca tiṇāni ca
uppāṭetvā uccārapassāvaṃ vissajjetvā sīsaṃ pātetvā jivhaṃ
ninnāmetvā sarīraṃ kheḷakilinnaṃ katvā vātaggahaṇena uddhumātakaṃ
katvā akkhīni parivattetvā heṭṭhā nāsikasotena vātaṃ
sañcarāpento uparimanāsikasotena vātaṃ sannirumhitvā sakalasarīraṃ
thaddhabhāvaṃ gāhāpetvā matakākāraṃ dassesi. Nīlamakkhikāpi naṃ
samparivāresuṃ. Tasmiṃ tasmiṃ ṭhāne kākā nilīyiṃsu. Luddo āgantvā
udaraṃ hatthena paharitvā atipātova bandho bhavissati pūtiko jātoti
tassa bandhanarajjukaṃ mocetvā etthevadāni naṃ ukkantitvā maṃsaṃ
ādāya gamissāmīti nirāsaṅko hutvā sākhāpalāsaṃ gahetuṃ āraddho.
Migapotakopi uṭṭhāya catūhi pādehi ṭhatvā kāyaṃ vidhunitvā gīvaṃ

---------------------------------------------------------------------------------------------
page249.
Pasāretvā mahāvātena chinnabalāhako viya vegena mātu santikaṃ
agamāsi.
     Satthāpi na bhikkhave rāhulo idāneva sikkhākāmo pubbepi
sikkhākāmoyevāti idaṃ dhammadesanaṃ āharitvā anusandhiṃ ghaṭetvā
jātakaṃ samodhānesi tadā bhāgineyyamigapotako rāhulo ahosi
mātāpi uppalavaṇṇā mātulamigo pana ahameva ahosīti.
                  Tipallatthamigajātakaṃ chaṭṭhaṃ.
                     ------------
                      7 Mālutajātakaṃ
     kāḷe vā yadi vā juṇheti idaṃ satthā jetavane viharanto
dve vuḍḍhapabbajite ārabbha kathesi.
     Te kira kosalajanapade ekasmiṃ araññavāse vasanti eko
kāḷatthero nāma eko juṇhatthero nāma. Athekadivasaṃ juṇho
kāḷaṃ pucchi bhante kāḷa sītannāma kismiṃ kāle hotīti. So
kāḷe sītaṃ hotīti āha. Athekadivasaṃ kāḷo juṇhaṃ pucchi
bhante juṇha sītaṃ nāma kismiṃ kāle hotīti. So juṇhe
hotīti āha. Te ubhopi attano kaṅkhaṃ chindituṃ asakkontā
satthu santikaṃ gantvā satthāraṃ vanditvā bhante sītaṃ nāma
kismiṃ kāle hotīti pucchiṃsu. Satthā tesaṃ kathaṃ sutvā pubbepāhaṃ

---------------------------------------------------------------------------------------------
page250.
Bhikkhave tumhākaṃ idaṃ pañhaṃ kathesiṃ bhavasaṅkhepagatattā pana na
sallakkhayitthāti vatvā atītaṃ āhari.
     Atīte ekasmiṃ pabbatapāde sīho ca byaggho ca dve sahāyakā
ekissāyeva guhāya vasanti. Tadā bodhisattopi isipabbajjaṃ
pabbajitvā tasmiṃyeva pabbatapāde vasati. Athekadivasaṃ tesaṃ
sahāyānaṃ sītaṃ nissāya vivādo udapādi. Byaggho kāḷeyeva
sītaṃ hotīti āha. Sīho juṇheyevāti. Te ubhopi attano
kaṅkhaṃ chindituṃ asakkontā bodhisattaṃ pucchiṃsu. Bodhisatto idaṃ
gāthamāha
       kāḷe vā yadi vā juṇhe      yadā vāyati māluto
       vātajāni hi sītāni           ubhotthamaparājitāti.
     Tattha kāḷe vā yadi vā juṇheti kāḷapakkhe vā juṇhapakkhe
vā. Yadā vāyati mālutoti yasmiṃ samaye puratthimādibhedo vāto
vāyati tasmiṃ samaye sītaṃ hoti. Kiṃkāraṇā. Vātajāni hi
sītāni yasmā vāte vijjanteyeva sītāni honti kāḷapakkho
vā juṇhapakkho vā ettha appamāṇanti vuttaṃ hoti.
Ubhotthamaparājitāti ubhopi tumhe imasmiṃ pañhe aparājitāti.
     Evaṃ bodhisatto te sahāyake saññāpesi. Satthāpi bhikkhave
pubbepi mayā tumhākaṃ ayaṃ pañho kathitoti idaṃ dhammadesanaṃ
āharitvā saccāni pakāsesi. Saccapariyosāne dvepi te therā
sotāpattiphale patiṭṭhahiṃsu. Satthāpi anusandhiṃ ghaṭetvā jātakaṃ

---------------------------------------------------------------------------------------------
page251.
Samodhānesi tadā byaggho kāḷo ahosi sīho juṇho ahosi
pañhaṃ vissajjanakatāpaso pana ahameva ahosīti.
                    Mālutajātakaṃ sattamaṃ.
                     ------------
                     8 Matakabhattajātakaṃ
     evañce sattā jāneyyunti idaṃ satthā jetavane viharanto
matakabhattaṃ ārabbha kathesi.
     Tasmiṃ hi kāle manussā bahū ajeḷakādayo māretvā kālakate
ñātake uddissa matakabhattaṃ nāma denti. Bhikkhū te manusse
tathā karonte disvā satthāraṃ pucchiṃsu etarahi bhante manussā
bahū pāṇe jīvitakkhayaṃ pāpetvā matakabhattaṃ nāma denti atthi
nu kho ettha vuḍḍhīti. Satthā na bhikkhave matakabhattaṃ dassāmāti
katepi pāṇātipāte kāci vuḍḍhi nāma atthi pubbepi paṇḍitā
ākāse nisajja dhammaṃ desetvā ettha ādīnavaṃ kathetvā sakala-
jambūdīpavāsike etaṃ kammaṃ jahāpesuṃ idāni pana bhavasaṅkhepagatattā
puna pātubhūtanti vatvā atītaṃ āhari.
     Atīte bārāṇasiyaṃ brahmadatte rajjaṃ kārente eko tiṇṇaṃ
vedānaṃ pāragū disāpāmokkho ācariyo brāhmaṇo matakabhattaṃ
dassāmīti ekaṃ eḷakaṃ gāhāpetvā antevāsike āha tātā
idaṃ eḷakaṃ nadiṃ netvā nhāpetvā kaṇṭhe mālaṃ parikkhipitvā

---------------------------------------------------------------------------------------------
page252.
Pañcaṅgulikaṃ datvā maṇḍetvā ānethāti. Te sādhūti paṭissuṇitvā
taṃ ādāya nadiṃ gantvā nhāpetvā maṇḍetvā nadītīre
ṭhapesuṃ. So eḷako attano pubbakammaṃ disvā evarūpā nāma
dukkhā ajja muccissāmīti somanassajāto mattikaghaṭaṃ bhindanto viya
mahāhasitaṃ hasitvā puna ayaṃ brāhmaṇo maṃ ghāṭetvā mayā
laddhaṃ dukkhaṃ labhissatīti brāhmaṇe kāruññaṃ uppādetvā mahantena
saddena parodi. Atha naṃ te māṇavakā pucchiṃsu samma eḷaka
tvaṃ mahāsaddena hasi ceva rodi ca kena nu kho kāraṇena hasi
kena kāraṇena rodīti. Tumhe maṃ idaṃ kāraṇaṃ attano ācariyassa
santike puccheyyāthāti. Te taṃ ādāya gantvā idaṃ kāraṇaṃ
ācariyassa ārocesuṃ. Ācariyo tesaṃ vacanaṃ sutvā eḷakaṃ pucchi
kasmā tvaṃ eḷaka hasi kasmā rodīti. Eḷako attanā katakammaṃ
jātissarañāṇena anussaritvā brāhmaṇassa kathesi ahaṃ brāhmaṇa
pubbe tādisova mantajjhāyakabrāhmaṇo hutvā matakabhattaṃ dassāmīti
ekaṃ eḷakaṃ māretvā adāsiṃ svāhaṃ ekassa eḷakassa ghātitattā
ekenūnesu pañcasu attabhāvasatesu sīsacchedaṃ pāpuṇiṃ ayaṃ me
koṭiyaṃ ṭhito pañcasatimo attabhāvo svāhaṃ ajja evarūpā
dukkhā muccissāmīti somanassajāto iminā kāraṇena hasiṃ rodanto
pana ahaṃ tāva ekaṃ eḷakaṃ māretvā pañca jātisatāni sīsacchedanadukkhaṃ
patvā ajja tamhā dukkhā muccissāmi ayampana brāhmaṇo maṃ
māretvā ahaṃ viya pañca jātisatāni sīsacchedanadukkhaṃ labhissatīti

---------------------------------------------------------------------------------------------
page253.
Tayi kāruññena rodinti. Eḷaka mā bhāyi nāhaṃ taṃ māressāmīti.
Brāhmaṇa kiṃ vadesi tayi mārentepi amārentepi na sakkā
ajja mayā maraṇā muccitunti. Eḷaka mā bhāyi ahante
ārakkhaṃ gahetvā tayā saddhiṃyeva vicarissāmīti. Brāhmaṇa
appamattako tava ārakkho mayā pakataṃ pāpaṃ pana mahantaṃ balavanti.
Brāhmaṇo eḷakaṃ mocetvā idaṃ eḷakaṃ kassacipi māretuṃ na
dassāmīti antevāsike ādāya eḷakeneva saddhiṃ vicari. Eḷako
vissaṭṭhamattova ekaṃ pāsāṇapiṭṭhiṃ nissāya jāte gumbe gīvaṃ
ukkhipitvā paṇṇāni khādituṃ āraddho. Taṃ khaṇaññeva tasmiṃ
pāsāṇapiṭṭhe asanī patitā. Ekā pāsāṇasakalikā chijjitvā
eḷakassa pasāritagīvāyaṃ patitvā sīsaṃ chindi. Mahājano sannipati.
Tadā bodhisatto tasmiṃ ṭhāne rukkhadevatā hutvā nibbatto. So
passantasseva mahājanassa devatānubhāvena ākāse pallaṅkena nisīditvā
ime sattā evaṃ pāpassa phalaṃ jānamānā appeva nāma pāṇātipātaṃ
na kareyyunti madhurena sarena dhammaṃ desento idaṃ gāthamāha
        evañce sattā jāneyyuṃ       dukkhāyaṃ jātisambhavo
        na pāṇo pāṇinaṃ haññe         pāṇaghātī hi socatīti.
     Tattha evañce sattā jāneyyunti ime sattā evaṃ jāneyyuṃ.
Kathaṃ. Dukkhāyaṃ jātisambhavoti ayaṃ tattha tattha jāti ca jātassa
anukkamena vuḍḍhisaṅkhāto sambhavo ca jarābyādhimaraṇaappiyasampayogapiya-
vippayogahatthapādacchedādīnaṃ dukkhānaṃ vatthubhūtattā dukkhoti yadi

---------------------------------------------------------------------------------------------
page254.
Jāneyyuṃ. Na pāṇo pāṇinaṃ haññeti paraṃ vaḍḍhento jātisambhave
vaḍḍhiṃ labhati pīḷento pīḷaṃ labhatīti jātisambhavassa dukkhavatthutāya dukkhabhāvaṃ
jānanto koci pāṇo aññaṃ pāṇinaṃ na haññe satto sattaṃ na haneyyāti
attho. Kiṃkāraṇā. Pāṇaghātī hi socatīti yasmā sāhatthikādīsu chasu
payogesu yenakenaci payogena parassa jīvitindriyupacchedanena pāṇaghātī
puggalo aṭṭhasu mahānirayesu soḷasasu ussadanirayesu nānappakārāya
tiracchānayoniyā pettivisaye asurakāyeti imesu catūsu apāyesu
mahādukkhaṃ anubhavamāno dīgharattaṃ antonijjhāyanalakkhaṇena sokena
socati. Yathā vāyaṃ eḷako maraṇabhayena soci evampi dīgharattaṃ
socatīti ñatvā na pāṇo pāṇinaṃ haññe koci pāṇātipātakammaṃ nāma
na kareyya mohena pana mūḷho avijjāya andhīkatāya idaṃ ādīnavaṃ
apassanto pāṇātipātaṃ karotīti.
     Evaṃ mahāsatto nirayabhayena tajjetvā dhammaṃ desesi.
Manussā taṃ dhammadesanaṃ sutvā nirayabhayena bhītā pāṇātipātā viramiṃsu.
Bodhisattopi dhammaṃ desetvā mahājanaṃ pañcasīlesu patiṭṭhāpetvā
yathākammaṅgato. Mahājanopi bodhisattassa ovāde ṭhatvā dānādīni
puññāni katvā devanagaraṃ pūresi.
     Satthā idaṃ dhammadesanaṃ āharitvā anusandhiṃ ghaṭetvā jātakaṃ
samodhānesi bhikkhave ahantena samayena rukkhadevatā ahosinti.
                   Matakabhattajātakaṃ aṭṭhamaṃ.
                     -------------

---------------------------------------------------------------------------------------------
page255.
                    9 Āyācitabhattajātakaṃ
     sace muñceti idaṃ satthā jetavane viharanto devatānaṃ
āyācanabalikammaṃ ārabbha kathesi.
     Tadā kira manussā vaṇijjāya gacchantā pāṇe vadhitvā devatānaṃ
balikammaṃ katvā mayaṃ anantarāyena atthasiddhiṃ patvā āgantvā
puna tumhākaṃ balikammaṃ karissāmāti āyācitvā gacchanti. Tattha
anantarāyena atthasiddhiṃ patvā āgantvā devatānubhāvena idaṃ
jātanti maññamānā bahū pāṇe vadhitvā āyācanato muccituṃ
balikammaṃ karonti. Taṃ disvā bhikkhū atthi nu kho bhante ettha
atthoti bhagavantaṃ pucchiṃsu. Bhagavā atītaṃ āhari.
     Atīte kāsiraṭṭhe ekasmiṃ gāmake eko kuṭumbiko gāmadvāre
ṭhite nigrodharukkhe adhivatthāya devatāya balikammaṃ paṭijānitvā
anantarāyena āgantvā bahū pāṇe vadhitvā āyācanato muccissāmīti
rukkhamūlaṃ gato. Rukkhadevatā khandhaviṭape ṭhatvā idaṃ gāthamāha
         sace muñce pecca muñce     muccamāno hi bajjhasi
         na hevaṃ dhīrā muccanti       mutti bālassa bandhananti.
     Tattha sace muñce pecca muñceti bho purisa tvaṃ sace
muñce yadi muccitukāmosi pecca muñce yathā paralokena bajjhasi
evaṃ muñca. Muccamāno hi bajjhasīti yathā pana tvaṃ pāṇaṃ
vadhitvā muccituṃ icchasi evaṃ muccamāno hi pāpena kammena

---------------------------------------------------------------------------------------------
page256.
Bajjhasi. Kasmā. Na hevaṃ dhīrā muccantīti ye pana paṇḍitā
purisā te evaṃ paṭissavato na muccantīti. Kiṃkāraṇā evarūpā
hi mutti bālassa bandhanaṃ esā pāṇātipātaṃ katvā mutti nāma
bālassa bandhanameva hotīti dhammaṃ desesi.
     Tato paṭṭhāya manussā evarūpā pāṇātipātakammā viratā
dhammaṃ caritvā devanagaraṃ pūrayiṃsu.
     Satthā idaṃ dhammadesanaṃ āharitvā anusandhiṃ ghaṭetvā jātakaṃ
samodhānesi ahaṃ tena samayena rukkhadevatā ahosinti.
                   Āyācitajātakaṃ navamaṃ.
                    ---------------
                     10 Naḷapānajātakaṃ
     disvā padamanuttiṇṇanti idaṃ satthā kosalesu cārikañcaramāno
naḷakapānagāmaṃ patvā naḷakapānapokkharaṇiyaṃ ketakavane viharanto
naḷadiṇḍake ārabbha kathesi.
     Tadā kira bhikkhū naḷakapānapokkharaṇiyaṃ nhātvā sūcigharatthāya
sāmaṇerehi naḷadaṇḍake gāhāpetvā te sabbatthakameva chidde disvā
satthāraṃ upasaṅkamitvā bhante mayaṃ sūcigharatthāya naḷadaṇḍake
gaṇhāpema te mūlato yāva aggā sabbatthakameva chiddā kiṃ
nu kho etanti pucchiṃsu. Satthā idaṃ bhikkhave mayhaṃ porāṇakādhiṭṭhānanti
vatvā atītaṃ āhari.

---------------------------------------------------------------------------------------------
page257.
     Atīte pubbepi kira so vanasaṇḍo araññaṃ ahosi. Tassāpi
pokkharaṇiyā eko dakarakkhaso otiṇṇotiṇṇe khādati. Tadā
bodhisatto rohitamigapotappamāṇo kapirājā hutvā asītisahassa-
mattavānaraparivuto yūthaṃ pariharanto tasmiṃ araññe vasati. So
vānaragaṇassa ovādaṃ adāsi tātā imasmiṃ araññe visarukkhāpi
amanussapariggahitajātapokkharaṇiyopi tattheva honti tumhe akhāditapubbaṃ
phalāphalaṃ khādantā vā apītapubbaṃ pānīyaṃ pivantā vā maṃ
paṭipuccheyyāthāti. Te sādhūti paṭissuṇitvā ekadivasaṃ
agatapubbaṭṭhānaṃ gatā tattha bahudeva divasaṃ caritvā pānīyaṃ gavesamānā
ekaṃ pokkharaṇiṃ disvā pānīyaṃ apivitvāva bodhisattassa āgamanaṃ
olokayamānā nisīdiṃsu. Bodhisatto āgantvā kiṃ tātā pānīyaṃ
na pivathāti āha. Tumhākaṃ āgamanaṃ olokemāti. Suṭṭhu tātā
katanti bodhisatto taṃ pokkharaṇiṃ āvijjhitvā padaṃ paricchindanto
otiṇṇameva passi no uttiṇṇaṃ. So nissaṃsayaṃ esā amanussapariggahitāti
ñatvā suṭṭhu vo kataṃ tātā pānīyaṃ apivantehi amanussapariggahitā
ayanti āha. Dakarakkhasopi tesaṃ anotaraṇabhāvaṃ ñatvā
nīlodaro paṇḍaramukho surattahatthapādo bhayānakarūpo vibhacchadassano
hutvā udakaṃ dvidhā katvā nikkhamitvā kasmā tumhe nisīdatha
idaṃ pokkharaṇiṃ otaritvā pānīyaṃ pivathāti āha. Atha
naṃ bodhisatto pucchi tvaṃ idha nibbattadakarakkhasoti. Āma ahaṃ

---------------------------------------------------------------------------------------------
page258.
Nibbattomhīti. Tvaṃ pokkharaṇiṃ otiṇṇotiṇṇe labhasīti.
Āma labhāmi ahaṃ idhotiṇṇaṃ antamaso sakuṇikaṃ upādāya na
kiñci muñcāmi tumhepi sabbe khādissāmīti. Na mayaṃ attānaṃ
tuyhaṃ khādituṃ dassāmāti. Pānīyampana kiṃ pivissathāti. Āma
mayaṃ pānīyañca pivissāma na ca te vasaṃ gamissāmāti. Atha kathaṃ
pānīyaṃ pivissathāti. Kiṃ pana tvaṃ maññasi otaritvā pivissantīti
mayaṃ hi anotaritvā asītisahassavānarāpi ekamekaṃ naḷadaṇḍakaṃ
gahetvā uppalanāḷena udakaṃ pivantā viya tava pokkharaṇiyā pānīyaṃ
pivissāma evaṃ no tvaṃ khādituṃ na sakkhissasīti. Etamatthaṃ
viditvā satthā abhisambuddho hutvā imissā gāthāya purimapadadvayaṃ
abhāsi
      disvā padamanuttiṇṇaṃ        disvānotaritaṃ padaṃ
      naḷena vāriṃ pivissāma      neva maṃ tvaṃ vadhissasīti.
     Tassattho bhikkhave so kapirājā tassā pokkharaṇiyā ekampi
uttiṇṇapadaṃ nāddasa otaritaṃ padaṃ otiṇṇapadameva addasa evaṃ
disvā padamanuttiṇṇaṃ disvāna otaritaṃ padaṃ addhā ayaṃ pokkharaṇī
amanussapariggahitāti ñatvā tena saddhiṃ sallapanto mahāpuriso āha
naḷena vāriṃ pivissāmāti. Tassattho mayaṃ tava pokkharaṇiyā naḷena
pānīyaṃ pivissāmāti. Puna mahāsatto āha neva maṃ tvaṃ vadhissasīti.
Evaṃ naḷena pānīyaṃ pivantaṃ saparisampi maṃ tvaṃpi neva vadhissasīti attho.
     Evaṃ vatvā pana bodhisatto ekaṃ naḷadaṇḍakaṃ āharāpetvā

---------------------------------------------------------------------------------------------
page259.
Pāramiyo āvajjitvā saccakiriyaṃ katvā mukhena dhami. Naḷo anto
kiñci gaṇṭhiṃ anavasesetvā sabbatthakameva susiro ahosi. Iminā
niyāmena aparaṃpi āharāpetvā dhamitvā adāsīti evaṃ sante pana
na sakkā niṭṭhapetuṃ tasmā evaṃ na gahetabbaṃ. Bodhisatto pana
idaṃ pokkharaṇiṃ parivāretvā jātā sabbepi naḷā ekacchiddā hontūti
adhiṭṭhāsi. Bodhisattānañhi hitūpacārassa mahantatāya adhiṭṭhānaṃ
samijjhati. Tato paṭṭhāya sabbepi taṃ pokkharaṇiṃ parivāretvā
uṭṭhitanaḷā ekacchiddāva jātā.
     Imasmiṃ hi kappe cattāri kappaṭṭhitiyapāṭihāriyāni nāma.
Katamāni cattāri. Cande sasalakkhaṇaṃ sakalampi idaṃ kappaṃ ṭhassati.
Vaṭṭakajātake aggino nibbutaṭṭhānaṃ sakalampi idaṃ kappaṃ aggi na
jhāpessati. Ghaṭīkāranivesanaṭṭhānaṃ sakalampi idaṃ kappaṃ anovassakaṃ
ṭhassati. Idaṃ pokkharaṇiṃ parivāretvā uṭṭhitanaḷā sakalampi idaṃ
kappaṃ ekacchiddā bhavissantīti imāni cattāri kappaṭṭhitiyāpāṭihāriyāni
nāma.
     Bodhisatto evaṃ adhiṭṭhahitvā ekaṃ naḷaṃ ādāya nisīdi.
Tepi asītisahassabānarā ekekaṃ naḷaṃ ādāya pokkharaṇiṃ parivāretvā
nisīdiṃsu. Tepi bodhisattassa naḷena ākaḍḍhitvā pānīyapivanakāle
sabbe tīre nisinnāva pīviṃsu. Evaṃ tehi pānīye pivite dakarakkhaso
kañci alabhitvā anattamano sakanivesanameva gato. Bodhisattopi
saparivāro araññameva pāvisi.

---------------------------------------------------------------------------------------------
page260.
     Satthā pana imesaṃ bhikkhave naḷānaṃ ekacchiddabhāvo nāma
mayhamevetaṃ porāṇakaṃ adhiṭṭhānanti idaṃ dhammadesanaṃ āharitvā anusandhiṃ
ghaṭetvā jātakaṃ samodhānesi tadā dakarakkhaso devadatto ahosi
asītisahassabānarā buddhaparisā upāyakusalo pana kapirājā ahameva
ahosīti.
                    Naḷapānajātakaṃ dasamaṃ.
                     Sīlavaggo dutiyo.
                      ----------

---------------------------------------------------------------------------------------------
page261.
                    3 Kuruṅgavaggavaṇṇanā
                       --------
                     1 kuruṅgamigajātakaṃ
     ñātametaṃ kuruṅgassāti idaṃ satthā veḷuvane viharanto devadattaṃ
ārabbha kathesi.
     Ekasmiṃ hi samaye dhammasabhāyaṃ sannipatitvā bhikkhū āvuso
devadatto tathāgatassa ghātanatthāya dhanuggahe payojesi silaṃ pavijjhi
dhanapālakaṃ vissajjesi sabbadāpi dasabalassa vadhāya parisakkatīti
devadattassa avaṇṇaṃ kathentā nisīdiṃsu. Satthā āgantvā paññattāsane
nisinno kāya nuttha bhikkhave etarahi kathāya sannisinnāti pucchi.
Bhante devadatto tumhākaṃ vadhāya parisakkatīti devadattassa aguṇakathāya
sannisinnamhāti. Satthā na bhikkhave devadatto idāneva mama
vadhāya parisakkati pubbepi parisakkatiyeva na ca pana maṃ vadhituṃ
asakkhīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
kuruṅgamigo hutvā ekasmiṃ araññāyatane phalāphalāni khādanto vasati.
So ekasmiṃ kāle phalasampanne sepaṇṇirukkhe sepaṇṇiphalāni khādati.
Atheko gāmavāsī aṭṭakaluddako phalitarukkhamūlesu migānaṃ padāni
upadhāretvā uparirukkhe aṭṭakaṃ bandhitvā tattha nisīditvā phalāni

---------------------------------------------------------------------------------------------
page262.
Khādituṃ āgate mige sattiyā vijjhitvā tesaṃ maṃsaṃ vikkiṇanto
jīvitaṃ kappesi. So ekadivasaṃ tasmiṃ rukkhamūle bodhisattassa padavalañjaṃ
disvā tasmiṃ sepaṇṇirukkhe aṭṭakaṃ bandhitvā pātova bhuñjitvā
sattiṃ ādāya vanaṃ pavisitvā taṃ rukkhaṃ abhiruhitvā aṭṭake nisīdi.
Bodhisattopi pātova vasanaṭṭhānā nikkhamitvā sepaṇṇiphalāni
khādissāmīti āgamma taṃ rukkhamūlaṃ sahasāva apavisitvā kadāci
aṭṭakaluddakā rukkhesu aṭṭakaṃ bandhanti atthi nu kho evarūpo
upaddavoti pariggaṇhanto bāhiratova aṭṭhāsi. Luddakopi
bodhisattassa anāgamanabhāvaṃ ñatvā aṭṭake nisinnova sepaṇṇiphalāni
khipitvā tassa purato pātesi. Botisatto imāni phalāni āgantvā
mayhaṃ purato patanti atthi nu kho tassa upari luddakoti punappunaṃ
olokento luddakaṃ disvā apassanto viya hutvā ambho rukkha
pubbe tvaṃ olambakaṃ cālento viya ujukameva phalāni pātesi idāni
rukkhadhammaṃ pariccajasi evaṃ tayā rukkhadhamme pariccatte ahamaññaṃpi
rukkhamūlaṃ upasaṅkamitvā mayhaṃ āhāraṃ pariyesissāmīti vatvā imaṃ
gāthamāha
        ñātametaṃ kuruṅgassa       yaṃ tvaṃ sepaṇṇi seyyasi
        aññaṃ sepaṇṇiṃ gacchāmi     na me te ruccate phalanti.
     Tattha ñātanti pākaṭaṃ jātaṃ. Etanti idaṃ kammaṃ. Kuruṅgassāti
kuruṅgamigassa. Yaṃ tvaṃ sepaṇṇi seyyasīti yaṃ tvaṃ ambho
sepaṇṇirukkha purato phalāni pātiyamāno seyyasi visiṇṇaphalo ahosi

---------------------------------------------------------------------------------------------
page263.
Taṃ sabbaṃ kuruṅgamigassa pāpakaṃ jātaṃ. Na me te ruccateti evaṃ
phalaṃ dadamānāya na me tava phalaṃ ruccati tiṭṭha tvaṃ ahaṃ aññattha
gamissāmīti agamāsi.
     Athassa luddako aṭṭake nisinnova sattiṃ khipitvā gaccha
viraddhodānimhi tanti āha. Bodhisatto nivattitvā ṭhitova āha ambho
purisa idānipi kiñcāpi maṃ viraddho aṭṭha pana mahāniraye soḷasa
ussadaniraye pañcavidhabandhanādīni ca kammakaraṇāni aviraddhoyevāsīti.
Evañca pana vatvā yathāruciṃ gato. Luddopi otaritvā yathāruciṃ gato.
     Satthāpi na bhikkhave devadatto idāneva mama vadhāya parisakkati
pubbepi parisakkatiyeva na ca pana maṃ vadhituṃ asakkhīti imaṃ dhammadesanaṃ
āharitvā anusandhiṃ ghaṭetvā jātakaṃ samodhānesi tadā aṭṭakaluddako
devadatto ahosi kuruṅgamigo pana ahamevāti.
                   Kuruṅgamigajātakaṃ paṭhamaṃ.
                      -----------

---------------------------------------------------------------------------------------------
page264.
                      2 Kukkurajātakaṃ
     ye kukkurāti idaṃ satthā jetavane viharanto ñātatthacariyaṃ
ārabbha kathesi. Sā dvādasanipāte bhaddasālajātake āvibhavissati.
Imaṃ pana vatthuṃ patiṭṭhapetvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tathārūpaṃ kammaṃ paṭicca kukkurayoniyaṃ nibbattitvā anekakukkuraparivuto
mahāsusāne vasati. Athekadivasaṃ rājā setasindhavayuttaṃ
sabbālaṅkārapaṭimaṇḍitaṃ rathaṃ abhiruyha uyyānaṃ gantvā tattha divasabhāgaṃ
kīḷitvā aṭṭhaṅgate suriye nagaraṃ pāvisi. Tassa taṃ rathavarattaṃ
yathānaddhimeva rājaṅgaṇe ṭhapayiṃsu. So rattiṃ deve vassante
tinto. Uparipāsādato koleyyakasunakhā otaritvā tassa cammañca
naddhiñca khādiṃsu. Punadivase rañño ārocayiṃsu deva niddhamanamukhena
sunakhā pavisitvā rathassa cammañceva naddhiñca khādiṃsūti. Rājā
sunakhānaṃ kujjhitvā diṭṭhadiṭṭhaṭṭhāne sunakhe ghātethāti āha.
Tato paṭṭhāya sunakhānaṃ mahābyasanaṃ udapādi. Te diṭṭhadiṭṭhaṭṭhāne
ghātiyamānā palāyitvā susānaṃ gantvā bodhisattassa santikaṃ agamaṃsu.
Bodhisatto tumhe bahū sannipatitā kiṃ nu kho kāraṇanti pucchi.
Te antepure kira rathassa cammañceva naddhiñca sunakhena khāditanti
kuddho rājā sunakhavadhaṃ āṇāpesi bahū sunakhā vinassanti mahābhayaṃ
uppannanti āhaṃsu. Bodhisatto cintesi ārakkhaṭṭhāne bahi

---------------------------------------------------------------------------------------------
page265.
Sunakhānaṃ okāso natthi antorājanivesane koleyyakasunakhānaṃyevetaṃ
kammaṃ bhavissati idāni pana corānaṃ kiñci bhayaṃ natthi acorā
maraṇaṃ labhanti yannūnāhaṃ core rañño dassetvā ñātisaṅghassa
jīvitadānaṃ dadeyyanti. So ñātake samassāsetvā tumhe mā
bhāyittha ahaṃ vo abhayaṃ āharissāmi yāva rājānaṃ passāmi
tāva idheva hothāti pāramiyo āvajjetvā mettābhāvanaṃ purecārikaṃ
katvā mayhaṃ upari leḍḍuṃ vā muggaraṃ vā mā koci khipituṃ
ussahīti adhiṭṭhāya ekakova antonagaraṃ pāvisi. Atha naṃ disvā
ekasattopi kujjhitvā olokento nāma nāhosi. Rājāpi
sunakhavadhaṃ āṇāpetvā sayaṃ vinicchaye nisinno hoti. Bodhisatto
tattheva gantvā pakkhanditvā rañño āsanassa heṭṭhā pāvisi.
Atha naṃ rājapurisā nīharituṃ āraddhā. Rājā pana nivāresi. So
thokaṃ visametvā heṭṭhāsanā nikkhamitvā rājānaṃ vanditvā saccaṃ
kira tumhe kukkure mārāpethāti pucchi. Āma mārāpemihanti.
Ko nesaṃ aparādho narindāti. Rathassa me parivāracammañca naddhiñca
khādiṃsūti. Ye khādiṃsu te jānāthāti. Na jānāmāti. Ime
nāma cammakhādakacorāti tattato ajānitvāva diṭṭhadiṭṭhaṭṭhāneyeva
mārāpanaṃ na yuttaṃ devāti. Rathacammassa kukkurehi khāditattā
diṭṭhadiṭṭhe sabbeva mārethāti sunakhavadhaṃ āṇāpesinti. Kiṃ pana
te manussā sabbeva kukkure mārenti udāhu maraṇaṃ alabhantāpi

---------------------------------------------------------------------------------------------
page266.
Atthīti. Atthi amhākaṃ ghare koleyyakā maraṇaṃ na labhantīti.
Mahārāja idāneva tumhe rathacammassa kukkurehi khāditattā
diṭṭhadiṭṭhe sabbeva mārethāti sunakhavadhaṃ āṇāpesinti avocuttha
idāni pana umhākaṃ ghare koleyyakā maraṇaṃ na labhantīti vadetha nanu
evaṃ sante tumhe chandādivasena agatigamanaṃ gacchatha agatigamanañca
nāma na yuttaṃ na ca rājadhammo raññā nāma kāraṇākāraṇagavesakena
tulāsadisena bhavituṃ vaṭṭati idāni koleyyakā maraṇaṃ na labhanti
dubbalasunakhāva labhanti evaṃ sante nāyaṃ sabbasunakhaghaccā
dubbalaghātikā nāmesāti evañca pana vatvā mahāsatto madhurassaraṃ
nicchāretvā mahārāja yaṃ tumhe karotha nāyaṃ dhammoti rañño
dhammaṃ desento imaṃ gāthamāha
              ye kukkurā rājakulasmi vaḍḍhā
              koleyyakā vaṇṇabalūpapannā
              teme na vajjhā mayamasma vajjhā
              nāyaṃ saghaccā dubbalaghātikāyanti.
     Tattha ye kukkurāti ye sunakhā. Yathā hi dhāruṇhopi passāvo
pūtimuttanti tadahujātopi siṅgālo jarasiṅgāloti komalāpi galocilatā
pūtilatāti suvaṇṇavaṇṇopi kāyo pūtikāyoti vuccati evameva vassasatikopi
sunakho kukkuroti vuccati tasmā mahallakā kāyabalūpapannāpi
te kukkurātveva vuttā. Vaḍḍhāti vaḍḍhitā. Koleyyakāti
rājakule jātā sambhūtā saṃvaḍḍhā. Vaṇṇabalūpapannāti

---------------------------------------------------------------------------------------------
page267.
Sarīravaṇṇena ceva kāyabalena ca sampannā. Teme na vajjhāti te
ime sassāmikā sārakkhā na vajjhā. Mayamasma vajjhāti assāmikā
anārakkhā mayaṃ vajjhā nāma jātā. Nāyaṃ saghaccāti evaṃ
sante ayaṃ avisesena saghaccā nāma na hoti. Dubbalaghātikāyanti
ayaṃ pana dubbalānaṃyeva ghātanato dubbalaghātikā nāma hoti rājūhi
nāma corā niggahitabbā no acorā idha pana corānaṃ kiñci
natthi acorā maraṇaṃ labhanti aho imasmiṃ loke ayuttaṃ vattati
aho adhammo vattatīti.
     Rājā bodhisattassa vacanaṃ sutvā āha jānāsi pana tvaṃ
paṇḍita asukehi nāma rathacammaṃ khāditanti. Āma jānāmīti.
Kehi khāditanti. Tumhākaṃ gehe vasanakehi koleyyakasunakhehīti.
Kathaṃ tehi khāditabhāvo jānitabboti āha. Ahaṃ tehi khāditabhāvaṃ
desissāmīti. Dassehi paṇḍitāti. Tumhākaṃ ghare koleyyakasunakhe
ānāpetvā thokaṃ takke ca dabbatiṇāni ca āharāpethāti.
Rājā tathā akāsi. Atha naṃ mahāsatto imāni tiṇāni
takkena maddāpetvā ete sunakhe pāyethāti āha. Rājā tathā
katvā pāyāpesi. Pītapītā sunakhā saddhiṃ cammehi vamiṃsu.
Rājā sabbaññubuddhassa byākaraṇaṃ viyāti tuṭṭho bodhisattassa
setacchattena pūjaṃ akāsi. Bodhisatto dhammañcara mahārāja
mātāpitūsu khattiyāti ādīhi te sakuṇajātake āgatāhi
dasadhammacariyagāthāhi rañño dhammaṃ desetvā mahārāja ito paṭṭhāya

---------------------------------------------------------------------------------------------
page268.
Appamatto hohīti rājānaṃ pañcasu sīlesu patiṭṭhāpetvā setacchattaṃ
raññova puna adāsi. Rājā mahāsattassa dhammakathaṃ sutvā
sabbasattānaṃ abhayaṃ datvā bodhisattaṃ ādiṃ katvā sabbasunakhānaṃ
attano bhojanasadisameva niccabhattaṃ paṭṭhapetvā bodhisattassa ovāde
ṭhito yāvatāyukaṃ dānādīni puññāni karitvā kālaṃ katvā devaloke
uppajji. Kukkurovādo dasavassasahassāni pavattati. Bodhisattopi
yāvatāyukaṃ ṭhatvā yathākammaṃ gato.
     Satthā na bhikkhave tathāgato idāneva ñātakānaṃ atthaṃ
carati pubbepi cariyevāti vatvā imaṃ dhammadesanaṃ āharitvā anusandhiṃ
ghaṭetvā jātakaṃ samodhānesi tadā rājā ānando ahosi
avasesā parisā buddhaparisā kukkurapaṇḍito pana ahamevāti.
                    Kukkurajātakaṃ dutiyaṃ.
                      -----------
                    3 Bhojājānīyajātakaṃ
     api passena semānoti idaṃ satthā jetavane viharanto ekaṃ
ossaṭṭhaviriyaṃ bhikkhuṃ ārabbha kathesi.
     Tasmiṃ hi samaye satthā taṃ bhikkhuṃ āmantetvā bhikkhu
pubbepi paṇḍitā anāyatanepi viriyaṃ akaṃsu pahāraṃ laddhāpi neva
viriyaṃ ossajjiṃsūti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto

---------------------------------------------------------------------------------------------
page269.
Bhojājānīyasindhavakule nibbatto sabbākārasampanno bārāṇasīrañño
maṅgalaasso ahosi. So satasahassagghanikāya suvaṇṇapātiyaṃyeva
nānaggarasasampannaṃ tivassikagandhasālibhojanaṃ bhuñjati catujātiyagandha-
vilittāyameva bhūmiyaṃ tiṭṭhati. Taṃ ṭhānaṃ rattakambalasāṇiparikkhittaṃ upari
suvaṇṇatārakavicittacelavitānaṃ samosaritagandhadāmamālādāmaṃ
avijahitagandhatelappadīpaṃ ahosi. Bārāṇasīrajjaṃ pana apaṭṭhentā
rājāno nāma natthi. Ekaṃ samayaṃ satta rājāno bārāṇasiṃ
parikkhipitvā amhākaṃ rajjaṃ vā detu yuddhaṃ vāti bārāṇasīrañño
paṇṇaṃ pesayiṃsu. Rājā amacce sannipātāpetvā taṃ pavuttiṃ
ācikkhitvā idāni kiṃ karoma tātāti pucchi. Deva tumhehi
tāva āditova yuddhatthāya na gantabbaṃ asukaṃ nāma assārohaṃ
pesetvā yuddhaṃ kāretha tasmiṃ asakkonte pacchā jānissāmāti.
Rājā taṃ pakkosāpetvā sakkhissasi tāta sattahi rājūhi saddhiṃ
yuddhaṃ kātunti āha. Deva sace bhojājānīyasindhavaṃ labhāmi
tiṭṭhantu satta rājāno sakalajambūdīparājūhipi saddhiṃ yujjhituṃ
sakkhissāmīti. Tāta bhojājānīyasindhavo vā hotu añño vā
yaṃ icchasi taṃ gahetvā yuddhaṃ karohīti. So sādhu devāti
rājānaṃ vanditvā pāsādā oruyha bhojājānīyasindhavaṃ āharāpetvā
attanāpi sabbasannāhasannaddho khaggaṃ bandhitvā sindhavapiṭṭhivaragato
nagarā nikkhamma vijjulatā viya caramāno paṭhamaṃ balakoṭṭhakaṃ bhinditvā
ekaṃ rājānaṃ jīvaggāhameva gahetvā āgantvā nagare balassa

---------------------------------------------------------------------------------------------
page270.
Niyyādetvā puna gantvā dutiyaṃ balakoṭṭhakaṃ bhinditvā tathā
tatiyanti evaṃ pañca rājāno jīvaggāhaṃ gahetvā chaṭṭhaṃ balakoṭṭhakaṃ
bhinditvā chaṭṭhassa rañño gahitakāle bhojājānīyo pahāraṃ labhati
lohitaṃ paggharati vedanā balavatiyo vattanti. Assāroho
tassa pahaṭabhāvaṃ ñatvā bhojājānīyasindhavaṃ rājadvāre nipajjāpetvā
sannāhaṃ sithilaṃ katvā aññaṃ assaṃ sannayhituṃ āraddho.
Bodhisatto mahāphāsukapassena nipannova akkhīni ummiletvā assārohaṃ
disvā ayaṃ aññaṃ assaṃ sannayhati ayañca asso sattamaṃ
balakoṭṭhakaṃ bhinditvā sattamaṃ rājānaṃ gaṇhituṃ na sakkhissati
mayā kataṃ kammañca nassissati appaṭisamo assārohopi nassissati
rājāpi parahatthaṃ gamissati ṭhapetvā maṃ añño asso sattamaṃ
balakoṭṭhakaṃ bhinditvā sattamaṃ rājānaṃ gaṇhituṃ samattho nāma
natthīti nipannakova assārohaṃ pakkosāpetvā samma assāroha
sattamaṃ balakoṭṭhakaṃ bhinditvā sattamaṃ rājānaṃ gaṇhituṃ samattho
ṭhapetvā maṃ añño asso nāma natthi nāhaṃ mayā katakammaṃ
nāsessāmi mamaññeva uṭṭhāpetvā sannayhāti vatvā imaṃ gāthamāha
        api passena semāno      sallebhi sallalīkato
        seyyova vaḷavā bhojjho    yuñja maññeva sārathīti.
     Tattha api passena semānoti ekena passena sayamānopi.
Sallebhi sallalīkatoti sallehi viddhopi samāno. Seyyova vaḷavā
bhojjhoti vaḷavoti sindhavakle ajāto khaḷuṅkasso. Bhojjhoti

---------------------------------------------------------------------------------------------
page271.
Bhojājānīyasindhavo. Iti etasmā vaḷavā sallehi viddhopi
bhojājānīyasindhavova seyyo varo uttamo. Yuñja maññeva sārathīti
yasmā evaṃ gatopi ahameva seyyo tasmā maññeva yojehi mā
aññepīti vadati.
     Assāroho bodhisattaṃ uṭṭhāpetvā vaṇaṃ bandhitvā susannaddhaṃ
sannayhitvā tassa piṭṭhiyaṃ nisīditvā sattamaṃ balakoṭṭhakaṃ bhinditvā
sattamaṃ rājānaṃ jīviggāhaṃ gahetvā rājabalassa niyyādeti. Bodhisattaṃpi
rājadvāraṃ ānayiṃsu. Rājā tassa dassanatthāya nikkhami. Mahāsatto
rājānaṃ āha mahārāja satta rājāno mā ghātayittha sapathaṃ kāretvā
vissajjetha mayhañca assārohassa ca dātabbaṃ yasaṃ assārohasseva
detha satta rājāno gahetvā dinnaṃ yodhannāma nāsetuṃ na vaṭṭati
tumhepi dānaṃ detha sīlaṃ rakkhatha dhammena rajjaṃ kārethāti. Evaṃ
bodhisattena rañño ovāde dinne bodhisattassa sannāhaṃ mocayiṃsu.
So sannāhe muttamatteyeva nirujjhi. Rājā tassa sarīrakiccaṃ kāretvā
assārohassa mahantaṃ yasaṃ datvā satta rājāno puna attano
adubbhāya sapathaṃ kāretvā sakaṭṭhānāni pesetvā dhammena samena
rajjaṃ kāretvā jīvitapariyosāne yathākammaṃ gato.
     Satthā evaṃ bhikkhave pubbe paṇḍitā anāyatanepi viriyaṃ akaṃsu evarūpaṃ
pahāraṃ laddhāpi na ossajjiṃsu tvaṃ pana evarūpe niyyānikasāsane
pabbajitvā kasmā viriyaṃ ossajjasīti vatvā cattāri saccāni
pakāsesi. Saccapariyosāne ossaṭṭhaviriyo bhikkhu arahattaphale

---------------------------------------------------------------------------------------------
page272.
Patiṭṭhāsi. Satthāpi imaṃ dhammadesanaṃ āharitvā anusandhiṃ ghaṭetvā
jātakaṃ samodhānesi tadā rājā ānando ahosi assāroho
sārīputto bhojājānīyasindhavo pana ahameva ahosīti.
                  Bhojājānīyajātakaṃ tatiyaṃ.
                    --------------
                      4 Ājaññajātakaṃ
     yadā yadāti idaṃ satthā jetavane viharanto ossaṭṭhaviriyameva
bhikkhuṃ ārabbha kathesi.
     Taṃ pana bhikkhuṃ satthā āmantetvā bhikkhu pubbe paṇḍitā
anāyatanepi laddhappahārāpi hutvā viriyaṃ akaṃsūti vatvā atītaṃ āhari.
     Atīte bārāṇasiyaṃ brahmadatte rajjaṃ kārente purimanayeneva satta
rājāno nagaraṃ parivārayiṃsu. Atheko rathikayodho dve bhātikasindhave
rathe yojetvā nagarā nikkhamma cha balakoṭṭhake bhinditvā cha
rājāno aggahesi. Tasmiṃ khaṇe jeṭṭhakaasso pahāraṃ labhi.
Sārathiko rathaṃ pesento rājadvāraṃ āgantvā jeṭṭhakabhātikaṃ rathā
mocetvā sannāhaṃ sithilaṃ katvā ekena passena nipajjāpetvā
aññaṃ assaṃ sannayhituṃ āraddho. Bodhisatto taṃ disvā purimanayeneva
cintetvā sārathikaṃ pakkosāpetvā nipannakova imaṃ gāthamāha
         yadā yadā yattha yadā      yattha yattha yadā yadā
         ājañño kurute vegaṃ      hāyanti tattha vāḷavāti.

---------------------------------------------------------------------------------------------
page273.
      Tattha yadā yadāti pubbaṇhādīsu yasmiṃ yasmiṃ kāle. Yatthāti
yasmiṃ ṭhāne magge vā saṅgāmasīse vā. Yadāti yasmiṃ khaṇe.
Yattha yatthāti sattannaṃ balakoṭṭhakānaṃ vasena bahūsu yuddhamaṇḍalesu.
Yadā yadāti yasmiṃ yasmiṃ kāle pahāraṃ laddhakāle vā aladdhakāle vā.
Ājañño kurute veganti sārathissa cittarucitaṃ kāraṇaṃ ājānanasabhāvo
ājañño varasindhavo vegaṃ karoti vāyamati viriyaṃ ārabhati. Hāyanti
tattha vāḷavāti tasmiṃ vege kariyamāne itare vaḷavasaṅkhātā khaḷuṅkassā
hāyanti parihāyanti tasmā imasmiṃ rathe maññeva yojehīti āha.
     Sārathi bodhisattaṃ uṭṭhāpetvā yojetvā sattamaṃ balakoṭṭhakaṃ
bhinditvā sattamaṃ rājānaṃ ādāya rathaṃ pājento rājadvāraṃ āgantvā
sindhavaṃ mocesi. Bodhisatto ekena passena nipanno purimanayeneva
rañño ovādaṃ datvā nirujjhi. Rājā tassa sarīrakiccaṃ kāretvā
rathikassa sammānaṃ katvā dhammena samena rajjaṃ kāretvā yathākammaṅgato.
     Satthā imaṃ dhammadesanaṃ āharitvā saccāni pakāsesi.
Saccapariyosāne so bhikkhu arahatte patiṭṭhāsi. Satthā jātakaṃ
samodhānesi tadā rājā ānandatthero ahosi sārathi sārīputto
asso pana ahameva sammāsambuddhoti.
                   Ājaññajātakaṃ catutthaṃ.
                      ----------

---------------------------------------------------------------------------------------------
page274.
                       5 Tiṭṭhajātakaṃ
     aññamaññehi tiṭṭhehīti idaṃ satthā jetavane viharanto
dhammasenāpatissa saddhivihārikaṃ ekaṃ suvaṇṇakārapubbakaṃ bhikkhuṃ ārabbha
kathesi.
      Āsayānusayañāṇañhi buddhānaññeva hoti na aññesaṃ tasmā
dhammasenāpati attano āsayānusayañāṇassa natthitāya saddhivihārikassa
āsayānusayaṃ ajānanto asubhakammaṭṭhānameva kathesi. Tassa taṃ na
sappāyamahosi. Kasmā. So kira paṭipāṭiyā pañca jātisatāni
suvaṇṇakārageheyeva paṭisandhiṃ gaṇhi. Athassa dīgharattaṃ
parisuddhasuvaṇṇadassanasseva paricitattā asubhaṃ na sappāyamahosi. So
tattha nimittamattampi uppādetuṃ asakkonto cattāro māse khepesi.
Dhammasenāpati attano saddhivihārikassa arahattaṃ dātuṃ asakkonto
addhā ayaṃ buddhaveneyyo bhavissati tathāgatassa santikaṃ nessāmīti
cintetvā pātova taṃ ādāya sayaṃ satthu santikaṃ agamāsi.
Satthā kiṃ nu kho sārīputta ekaṃ bhikkhuṃ ādāya āgatosīti
pucchi. Ahaṃ bhante imassa kammaṭṭhānaṃ adāsiṃ ayampana catūhi
māsehi nimittamattampi na uppādesi svāhaṃ buddhaveneyyo esa
bhavissatīti cintetvā tumhākaṃ santikaṃ ādāya āgatoti. Sārīputta
kataraṃ pana te kammaṭṭhānaṃ saddhivihārikassa dinnanti. Asubhakammaṭṭhānaṃ

---------------------------------------------------------------------------------------------
page275.
Bhagavāti. Sārīputta natthi tava sattānaṃ āsayānusayañāṇaṃ gaccha tvaṃ
sāyaṇhasamaye āgantvā tava saddhivihārikaṃ ādāya gaccheyyāsīti.
Evaṃ satthā theraṃ uyyojetvā tassa bhikkhuno manāpaṃ nivāsanañca
cīvarañca dāpetvā taṃ ādāya gāmaṃ piṇḍāya pavisitvā paṇītaṃ khādanīyaṃ
bhojanīyaṃ dāpetvā mahābhikkhusaṅghaparivuto puna vihāraṃ āgantvā
gandhakuṭiyaṃ divasabhāgaṃ khepetvā sāyaṇhasamaye taṃ bhikkhuṃ gahetvā
vihāracārikaṃ caramāno ambavane ekaṃ pokkharaṇiṃ māpetvā tattha
mahantaṃ paduminigacchaṃ tatrāpi ca mahantaṃ ekaṃ padumapupphaṃ māpetvā
bhikkhu imaṃ padumaṃ olokento nisīdāhīti nisīdāpetvā gandhakuṭiṃ
pāvisi. So bhikkhu taṃ pupphaṃ punappunaṃ oloketi. Bhagavā taṃ
pupphaṃ jaraṃ pāpesi. Taṃ tassa passantasseva jaraṃ patvā vivaṇṇaṃ
ahosi. Athassa ca pariyantato paṭṭhāya pattāni patantāni muhuttena
sabbāni patiṃsu. Tato kiñjakkhaṃ pati kaṇṇikā avasissati. So bhikkhu
taṃ passanto cintesi idaṃ padumapupphaṃ idāneva abhirūpaṃ ahosi dassanīyaṃ
athassa vaṇṇo pariṇato pattāni ca kiñjakkhañca pati kaṇṇikamattameva
ṭhitaṃ evarūpassa nāma padumassa jarā pattā mayhaṃ sarīrassa kiṃ na
pāpuṇissati sabbe saṅkhārā aniccāti vipassanaṃ paṭṭhapesi. Satthā
tassa cittaṃ vipassanaṃ āruḷhanti ñatvā gandhakuṭiyaṃ nisinnova obhāsaṃ
pharitvā imaṃ gāthamāha

---------------------------------------------------------------------------------------------
page276.
       Ucchinda sinehamattano   kumudaṃ sāradikaṃva pāṇinā
       santimaggameva brūhaya    nibbānaṃ sugatena desitanti.
     So bhikkhu gāthāpariyosāne arahattaṃ patvā mutto vatamhi
sabbabhavehīti cintetvā
               so vutthavāso paripuṇṇamānaso
               khīṇāsavo antimadehadhārī
               visuddhasīlo susamāhitindriyo
               cando yathā rāhumukhā pamutto
               tamokataṃ mohamahandhakāraṃ
               vinodayiṃ sabbamalaṃ asesaṃ
               ālokapajjotakaro pabhaṅkaro
              sahassaraṃsī viya bhānumā nabheti
     ādīhi gāthāhi udānaṃ udānesi udānetvā ca pana gantvā
bhagavantaṃ vandi. Theropi āgantvā satthāraṃ vanditvā attano
saddhivihārikaṃ gahetvā agamāsi. Ayaṃ pavutti bhikkhūnaṃ antare
pākaṭā jātā. Bhikkhū dhammasabhāyaṃ dasabalassa guṇaṃ vaṇṇayamānā
nisīdiṃsu āvuso sārīputtatthero āsayānusayañāṇassa abhāvena
attano saddhivihārikassa āsayaṃ na jānāti satthā pana ñatvā
ekadivaseneva tassa saha paṭisambhidāhi arahattaṃ adāsi aho buddhā
nāma mahānubhāvāti. Satthā āgantvā paññattāsane nisīditvā
kāya nuttha bhikkhave etarahi kathāya sannisinnāti pucchitvā na

---------------------------------------------------------------------------------------------
page277.
Bhagavā aññāya kathāya tumhākaññeva pana dhammasenāpatino
saddhivihārikassa āsayānusayañāṇakathāyāti. Satthā na bhikkhave
etaṃ acchariyaṃ svāhaṃ etarahi buddho hutvā tassa āsayaṃ jānāmi
pubbepāhaṃ tassa āsayaṃ jānāmiyevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente tadā bodhisatto
taṃ rājānaṃ atthe ca dhamme ca anusāsati. Tadā rañño maṅgalassassa
nhānatiṭṭhe aññataraṃ paṭhamaṃ vaḷavaṃ khaḷuṅkassaṃ nhāpesuṃ. Maṅgalasso
vaḷavena nhānatiṭṭhaṃ otāriyamāno jigucchitvā otarituṃ na icchi.
Assagopako gantvā rañño ārocesi deva maṅgalasso tiṭṭhaṃ
otarituṃ na icchatīti. Rājā bodhisattaṃ pesesi gaccha paṇḍita
jānāhi kena kāraṇena asso tiṭṭhaṃ otāriyamāno na
otaratīti. Bodhisatto sādhu devāti nadītiraṃ gantvā assaṃ
oloketvā nirogabhāvamassa ñatvā kena nu kho kāraṇena ayaṃ
imaṃ tiṭṭhaṃ na otaratīti upadhārento paṭhamataraṃ ettha añño
nhāpito bhavissati tena saṃjigucchamāno tiṭṭhaṃ na otarati maññeti
cintetvā assagopake pucchi ambho imasmiṃ tiṭṭhe kaṃ paṭhamaṃ
nhāyitthāti. Aññataraṃ vaḷavassaṃ sāmīti. Bodhisatto esa
attano siṅgāratāya jigucchanto ettha nhāyituṃ na icchati imaṃ
aññasmiṃ tiṭṭhe nhāpetuṃ vaṭṭatīti tassa ajjhāsayaṃ ñatvā
bho assagopaka sappimadhuphāṇitābhisaṅkhataṃ pāyāsampi tāva punappunaṃ
bhuñjantassa titti hoti ayaṃ asso bahuvāre idha tiṭṭhe nhāto

---------------------------------------------------------------------------------------------
page278.
Aññampi tāva naṃ tiṭṭhaṃ otāretvā nhāpetha ca pāyetha cāti
vatvā imaṃ gāthamāha
       aññamaññehi tiṭṭhehi       assaṃ pāyehi sārathi
       accāsanassa puriso        pāyāsassapi tappatīti.
     Tattha aññamaññehīti aññehi aññehi. Pāyehīti
desanāsīsametaṃ. Nhāpehi ca pāyehi cāti attho. Accāsanassāti
karaṇatthe sāmivacanaṃ. Atiasanena atibhuttenāti attho. Pāyāsassapi
tappatīti sappiādiabhisaṅkhatena madhupāyāsenāpi tappati titto hoti
dhāto suhito na puna bhuñjitukāmataṃ āpajjati tasmā ayampi asso
imasmiṃ tiṭṭhe nivaddhaṃ nhāpanena pariyattiṃ āpanno bhavissati aññattha
na nhāpethāti.
     Te tassa vacanaṃ sutvā assaṃ aññaṃ tiṭṭhaṃ otāretvā
pāyiṃsu ceva nhāpesuṃ ca. Bodhisatto assassa pānīyaṃ pivitvā
nhātakāle rañño santikaṃ agamāsi. Rājā kiṃ tāta asso
nhāto ca pivito cāti pucchi. Āma devāti. Paṭhamaṃ
kiṃkāraṇena na icchatīti. Imināpi nāma deva kāraṇenāti sabbaṃ
ācikkhi. Rājā evarūpassa tiracchānassāpi nāma āsayaṃ jānāti
aho paṇḍitoti bodhisattassa mahantaṃ yasaṃ datvā jīvitapariyosāne
yathākammaṅgato. Bodhisattopi yathākammameva gato.
     Satthā na bhikkhave ahaṃ etassa idāneva ajjhāsayaṃ jānāmi
pubbepi jānāmiyevāti imaṃ dhammadesanaṃ āharitvā anusandhiṃ ghaṭetvā

---------------------------------------------------------------------------------------------
page279.
Jātakaṃ samodhānesi tadā maṅgalasso ayaṃ bhikkhu ahosi rājā
ānando paṇḍitaamacco pana ahameva ahosīti.
                    Tiṭṭhajātakaṃ pañcamaṃ.
                       ---------
                     6 Mahiḷāmukhajātakaṃ
     porāṇacorāna vaco nisammāti idaṃ satthā veḷuvane viharanto
devadattaṃ ārabbha kathesi.
     Devadatto ajātasattukumāraṃ pasādetvā lābhasakkāraṃ uppādesi.
Ajātasattukumāro devadattassa gayāsīse vihāraṃ kārāpetvā
nānaggarasehi tivassikagandhasālibhojanassa divase divase pañca
thālikasatāni abhihari. Lābhasakkāraṃ nissāya devadattassa parivāro
mahanto jāto. Devadatto parivārena saddhiṃ vihāreyeva hoti.
Tena samayena rājagahavāsikā dve sahāyā. Tesu eko satthu
santike pabbajito eko devadattassa santike pabbajito. Te
aññamaññaṃ tasmiṃ tasmiṃ ṭhānepi passanti vihāraṃ gantvāpi passantiyeva.
Athekadivasaṃ devadattassa nissitako itaraṃ āha āvuso kiṃ tvaṃ
devasikaṃ devasikaṃ sedehi muñcamānehi piṇḍāya carasi gayāsīse
vihāre nisīditvāva nānaggarasehi subhojanaṃ bhuñja evarūpo
pāyāso idha natthi kiṃ tvaṃ dukkhaṃ anubhosi kinte pātova
gayāsīsaṃ āgantvā sauttaribhaṅgaṃ yāguṃ pivitvā aṭṭhārasavidhaṃ

---------------------------------------------------------------------------------------------
page280.
Khajjakaṃ khāditvā nānaggarasehi subhojanaṃ bhuñjituṃ na vaṭṭatīti. So
punappunaṃ vuccamāno gantukāmo hutvā tato paṭṭhāya gayāsīsaṃ
gantvā bhuñjitvā kālasseva veḷuvanaṃ āgacchati. So sabbakāle
paṭicchādetuṃ nāsakkhi. Gayāsīsaṃ gantvā devadattassa upaṭṭhāpitabhattaṃ
bhuñjatīti nacirasseva pākaṭo jāto. Atha naṃ sahāyā
pucchiṃsu saccaṃ kira tvaṃ āvuso devadattassa upaṭṭhāpitaṃ bhattaṃ
bhuñjasīti. Ko evamāhāti. Asuko ca asuko cāti. Saccaṃ
ahaṃ āvuso gayāsīsaṃ gantvā bhuñjāmi na pana me devadatto
bhattaṃ deti aññe manussā dentīti. Āvuso devadatto
buddhānaṃ paṭikaṇṭhako dussīlo ajātasattuṃ pasādetvā adhammena
attano lābhasakkāraṃ uppādesi tvaṃ evarūpe niyyānikasāsane
pabbajitvā devadattassa adhammeneva uppannaṃ bhojanaṃ bhuñjasi
ehi taṃ satthu santikaṃ nessāmāti taṃ bhikkhuṃ ādāya dhammasabhaṃ
āgamiṃsu. Satthā taṃ disvāva kiṃ bhikkhave etaṃ bhikkhuṃ
anicchamānaññeva ādāya āgatatthāti. Āma bhante ayaṃ bhikkhu
tumhākaṃ santike pabbajitvā devadattassa adhammena uppannaṃ bhojanaṃ
bhuñjatīti. Saccaṃ kira tvaṃ bhikkhu devadattassa adhammena uppannaṃ
bhojanaṃ bhuñjasīti. Na bhante devadatto mayhaṃ bhattaṃ deti
aññe manussā mayhaṃ denti tamahaṃ bhuñjāmīti. Satthā mā
bhikkhu ettha parihāraṃ kari devadatto anācāro dussīlo kathañhi
nāma tvaṃ idha pabbajitvā mama sāsanaṃ bhajantoyeva devadattassa

---------------------------------------------------------------------------------------------
page281.
Bhattaṃ bhuñjasi niccakālampi bhajanasīlova tvaṃ diṭṭhadiṭṭheyeva bhajasīti
vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tassa amacco ahosi. Tadā rañño mahiḷāmukho nāma maṅgalahatthī
ahosi sīlavā ācārasampanno na kañci viheṭheti. Athekadivasaṃ
tassa sālasamīpe rattibhāgasamanantare corā āgantvā tassa avidūre
nisinnā coramantaṃ mantayiṃsu evaṃ ummaṅgo bhinditabbo evaṃ
sandhicchedanakammaṃ kattabbaṃ ummaṅgañca sandhicchedanañca maggasadisaṃ
tiṭṭhasadisaṃ nijjaṭaṃ niggumbaṃ katvā bhaṇḍaṃ harituṃ vaṭṭati harantena
māretvāva paharitvā ca haritabbaṃ evaṃ uṭṭhātuṃ samattho
nāma na bhavissati corena ca nāma sīlācārayuttena na bhavitabbaṃ
kakkhaḷena pharuseneva sāhasikena bhavitabbanti. Evaṃ mantetvā
aññamaññaṃ uggaṇhāpetvā agamaṃsu. Eteneva nayena punadivasepi
punadivasepīti bahudivase tattha āgantvā mantayiṃsu. So tesaṃ
vacanaṃ sutvā maṃ sikkhāpentīti saññāya idāni mayā kakkhaḷena
pharusena sāhasikena bhavitabbanti tathārūpo ahosi pātova āgataṃ
hatthigopakaṃ soṇḍāya gahetvā bhūmiyaṃ pothetvā māresi aparampi
aparampīti āgatāgataṃ māretiyeva. Mahiḷāmukho ummattako jāto
diṭṭhadiṭṭhe māretīti rañño ārocayiṃsu. Rājā bodhisattaṃ pahiṇi gaccha
paṇḍita jānāhi kena kāraṇena so duṭṭho jātoti. Bodhisatto

---------------------------------------------------------------------------------------------
page282.
Gantvā tassa sarīre arogabhāvaṃ ñatvā kena nu kho kāraṇena
esa duṭṭho jātoti upadhārento addhā avidūre kesañci vacanaṃ
sutvā maṃ ete sikkhāpentīti saññāya duṭṭho jātoti sanniṭṭhānaṃ
katvā hatthigopake pucchi atthi nu kho hatthisālasamīpe rattibhāge
kehici kiñci kathitapubbanti. Āma sāmi corā āgantvā
kathayiṃsūti. Bodhisatto gantvā rañño ārocesi deva rañño
hatthissa sarīre vikāro natthi corānaṃ kathaṃ sutvā duṭṭho jātoti.
Idāni kiṃ kātuṃ vaṭṭatīti. Sīlavante samaṇabrāhmaṇe hatthisālāyaṃ
nisīdāpetvā sīlācārakathaṃ kathetuṃ vaṭṭatīti. Evaṃ karohi tātāti.
Bodhisatto sīlavante samaṇabrāhmaṇe hatthisālāyaṃ nisīdāpetvā
sīlakathaṃ kathetha bhanteti āha. Te hatthissa avidūre nisinnā
na koci parāmasitabbo na māretabbo sīlācārasampannena
khantimettānuddayayuttena bhavituṃ vaṭṭatīti sīlakathaṃ kathayiṃsu. So taṃ sutvā
maṃ ete sikkhāpenti itodāni paṭṭhāya sīlavatā bhavitabbanti sīlavā
ahosi. Rājā bodhisattaṃ pucchi kiṃ tāta sīlavā jātoti.
Bodhisatto āma devāti. Evarūpo nāma duṭṭhahatthī paṇḍite
nissāya porāṇakadhammeyeva patiṭṭhitoti vatvā imaṃ gāthamāha
               porāṇacorāna vaco nisamma
               mahiḷāmukho pothayamānucāri
               susaññatānaṃ hi vaco nisamma
               gajuttamo sabbaguṇesu aṭṭhāti.

---------------------------------------------------------------------------------------------
page283.
     Tattha porāṇacorānanti purāṇacorānaṃ. Nisammāti sutvā
paṭhamaṃ corānaṃ vacanaṃ sutvāti attho. Mahiḷāmukhoti hatthinimukhena
sadisamukho. Athavā. Yathā mahiḷā purato olokiyamānā sobhati
na pacchato tathā sopi purato olokiyamāno sobhati tasmā
mahiḷāmukhotissa nāmaṃ akaṃsu. Pothayamānucārīti pothayanto mārento
anvacāri. Ayameva vā pāṭho. Susaññatānanti suṭṭhu saññatānaṃ
sīlavantānaṃ. Gajuttamoti uttamagajo maṅgalahatthī. Sabbaguṇesu
aṭṭhāti sabbesu porāṇakaguṇesu patiṭṭhitoti.
     Rājā tiracchānagatassāpi āsayaṃ jānātīti bodhisattassa mahantaṃ
yasaṃ adāsi. So yāvatāyukaṃ ṭhatvā saddhiṃ bodhisattena yathākammaṃ
gato.
     Satthā pubbepi tvaṃ bhikkhu diṭṭhadiṭṭheyeva bhaji corānaṃ
kathaṃ sutvā core bhaji dhammikānaṃ vacanaṃ sutvā dhammike bhajīti imaṃ
dhammadesanaṃ āharitvā anusandhiṃ ghaṭetvā jātakaṃ samodhānesi tadā
mahiḷāmukho vipakkhasevakabhikkhu ahosi rājā ānando amacco
pana ahameva sammāsambuddhoti.
                   Mahiḷāmukhajātakaṃ chaṭṭhaṃ.
                     ------------

---------------------------------------------------------------------------------------------
page284.
                      7 Abhiṇhajātakaṃ
     nālaṃ kabalaṃ padātaveti idaṃ satthā jetavane viharanto ekaṃ
upāsakañca mahallakattherañca ārabbha kathesi.
     Sāvatthiyaṃ kira dve sahāyā. Tesu eko pabbajitvā devasikaṃ
itarassa gharaṃ gacchati. So tassa bhikkhaṃ datvā sayaṃpi bhuñjitvā teneva
saddhiṃ vihāraṃ gantvā yāva suriyassaṭṭhaṅgamā allāpasallāpena
nisīditvā nagaraṃ pavisati. Itaropi naṃ yāva nagaradvārā anugantvā
nivattati. So tesaṃ vissāso bhikkhūnaṃ antare pākaṭo jāto.
Athekadivasaṃ bhikkhū tesaṃ vissāsakathaṃ kathentā dhammasabhāyaṃ nisīdiṃsu.
Satthā āgantvā kāya nuttha bhikkhave etarahi kathāya sannisinnāti
pucchi. Te imāya nāma bhanteti kathayiṃsu. Satthā na bhikkhave ime
idāneva vissāsikā pubbepi vissāsikāva ahesunti vatvā atītaṃ āhari.
     Atīte bārāṇasiyaṃ brahmadatte rajjaṃ kārente tadā bodhisatto
tassa amacco ahosi. Tadā eko kukkuro maṅgalahatthisālaṃ
gantvā maṅgalahatthissa bhuñjanaṭṭhāne patitāni bhattasitthāni khādati.
So teneva bhojanena saṃvaḍḍhamāno maṅgalahatthissa vissāsiko jāto
hatthisseva santike bhuñjati. Ubhopi vinā vattituṃ na sakkonti.
So hatthī naṃ soṇḍāya gahetvā aparāparaṃ karonto kīḷati ukkhipitvā
kumbhepi ṭhapesi. Athekadivasaṃ eko gāmikamanusso hatthigopakassa
mūlaṃ datvā taṃ kukkuraṃ ādāya attano gāmaṃ agamāsi. Tato

---------------------------------------------------------------------------------------------
page285.
Paṭṭhāya so hatthī kukkuraṃ apassanto neva khādati na pivati na
nhāyati. Tamatthaṃ rañño ārocayiṃsu. Rājā bodhisattaṃ pahiṇi
gaccha paṇḍita jānāhi kiṃkāraṇā hatthī evaṃ karotīti. Bodhisatto
hatthisālaṃ gantvā hatthissa dummanabhāvaṃ ñatvā imassa sarīre
rogo na paññāyati kenaci panassa saddhiṃ mittasanthavena bhavitabbaṃ
taṃ apassanto esa maññe sokābhibhūtoti hatthigopake pucchi atthi
nu kho imassa kenaci saddhiṃ vissāsoti. Āma sāmi ekena
sunakhena saddhiṃ balavavissāsametīti. Kahaṃ so etarahīti. Ekena
manussena nītoti. Jānātha panassa nivāsanaṭṭhānanti. Na jānāmi
sāmīti. Bodhisatto rañño santikaṃ gantvā natthi deva hatthissa
koci ābādho ekena panassa sunakhena saddhiṃ balavavissāso taṃ
apassanto na bhuñjati maññeti vatvā imaṃ gāthamāha
                 nālaṃ kabalaṃ padātave
                 na piṇḍaṃ na kuse na ghaṃsituṃ
                 maññāmi abhiṇhadassanā
                 nāgo sinehamakāsi kukkureti.
     Tattha nālanti na samattho. Kabalanti bhojanakāle paṭhamameva
dinnaṃ kabalaṃ. Padātaveti pādātave. Sandhivasena ākāralopo
veditabbo. Gahetunti attho. Na piṇḍanti vaḍḍhetvā dīyamānaṃ
bhattapiṇḍaṃpi nālaṃ gahetuṃ. Na kuseti khādanatthāya dinnāni
tiṇānipi nālaṃ gahetuṃ. Na ghaṃsitunti nhāpiyamāno sarīraṃpi ghaṃsituṃ

---------------------------------------------------------------------------------------------
page286.
Nālaṃ. Evaṃ yaṃ yaṃ so hatthī kātuṃ na samattho taṃ taṃ sabbaṃ
rañño ārocetvā tassa asamatthabhāve attanā sallakkhitaṃ kāraṇaṃ
ārocento maññāmīti ādimāha.
     Rājā tassa bodhisattassa vacanaṃ sutvā idāni kiṃ kattabbaṃ
paṇḍitāti pucchi. Amhākaṃ kira maṅgalahatthissa sahāyaṃ sunakhaṃ
eko manusso gahetvā gato yassa ghare taṃ sunakhaṃ passanti
tassa ayaṃ nāma daṇḍoti bheriṃ cārāpetha devāti. Rājā tathā
kāresi. Taṃ pavuttiṃ sutvā so puriso sunakhaṃ vissajjesi. So
sunakho vegena gantvā hatthissa santikameva agamāsi. Hatthī taṃ
soṇḍāya gahetvā kumbhe ṭhapetvā roditvā paridevitvā kumbhā
otāretvā tena bhutte pacchā attanā bhuñji. Tiracchānagatassa
āsayaṃ jānātīti rājā bodhisattassa mahantaṃ yasaṃ adāsi.
     Satthā na bhikkhave ime idāneva vissāsikā pubbepi vissāsikāti
imaṃ dhammadesanaṃ āharitvā catussaccakathāya vinivaṭṭetvā anusandhiṃ
ghaṭetvā jātakaṃ samodhānesi. Idaṃ catussaccakathāya vinivaṭṭanaṃ nāma
sabbajātakesupi atthiyeva mayaṃ pana naṃ yatthassa ānisaṃso paññāyati
tattheva dassayissāmāti. Tadā sunakho upāsako ahosi hatthī
mahallakatthero rājā ānando amaccapaṇḍito pana ahameva ahosīti.
                    Abhiṇhajātakaṃ sattamaṃ.
                    ---------------

---------------------------------------------------------------------------------------------
page287.
                     8 Nandivisālajātakaṃ
     manuññameva bhāseyyāti idaṃ satthā jetavane viharanto chabbaggiyānaṃ
bhikkhūnaṃ omasavādaṃ ārabbha kathesi.
     Tasmiṃ hi samaye chabbaggiyā bhikkhū kalahaṃ karontā pesale
bhikkhū khuṃsenti vambhenti ovijjhanti dasahi akkosavatthūhi akkosanti.
Bhikkhū bhagavato ārocesuṃ. Bhagavā chabbaggiye bhikkhū pakkosāpetvā
saccaṃ kira tumhe kalahaṃ karotha bhikkhaveti pucchitvā saccanti vutte
vigarahitvā bhikkhave pharusavācā nāma anatthakārikā tiracchānagatānampi
amanāpā pubbepi eko tiracchānagato attānaṃ pharusena samudācarantaṃ
sahassena parājesīti vatvā atītaṃ āhari.
     Atīte gandhāraraṭṭhe takkasilāyaṃ gandhāro nāma rājā rajjaṃ
kāresi. Bodhisatto goyoniyaṃ nibbatti. Atha naṃ taruṇavacchakakāleyeva
eko brāhmaṇo dakkhiṇadāyakānaṃ santikā labhitvā nandivisāloti
nāmaṃ katvā puttaṭṭhāne ṭhapetvā sampiyāyamāno yāgubhattādīni
datvā posesi. Bodhisatto vayappatto cintesi ahaṃ iminā
brāhmaṇena kicchena paṭijaggito mayā sadiso sakalajambūdīpe
añño samadhuro goṇo nāma natthi yannūnāhaṃ attano balaṃ dassetvā
brāhmaṇassa posāvaniyaṃ dadeyyanti. So ekadivasaṃ brāhmaṇaṃ
āha gaccha brāhmaṇa etaṃ govindakaseṭṭhiṃ upasaṅkamitvā mayhaṃ
balibaddo atibaddhaṃ sakaṭasataṃ pavattetīti vatvā

---------------------------------------------------------------------------------------------
page288.
Sahassena abbhudaṃ karohīti. So brāhmaṇo seṭṭhissa santikaṃ gantvā
kathaṃ samuṭṭhāpesi imasmiṃ nagare kassa goṇo thāmasampannoti.
Atha naṃ seṭṭhī asukassa ca asukassa cāti vatvā sakalanagare pana
amhākaṃ goṇehi sadiso nāma natthīti āha. Brāhmaṇo mayhaṃ
eko goṇo atibaddhaṃ sakaṭasataṃ pavattetuṃ samattho atthīti āha.
Seṭṭhī gahapati kuto evarūpo goṇoti āha. Brāhmaṇo mayhaṃ
gehe atthīti. Tenahi abbhudaṃ karohīti. Sādhu karomīti sahassena
abbhudaṃ akāsi. So sakaṭasataṃ vālukasakkharapāsāṇādīnaṃyeva pūretvā
paṭipāṭiyā ṭhapetvā sabbāni akkhabandhanayottena ekato bandhitvā
nandivisālaṃ nhāpetvā gandhapañcāṅgulikaṃ datvā kaṇṭhe mālaṃ
pilandhitvā purimasakaṭadhure ekameva yojetvā sayaṃ dhure nisīditvā patodaṃ
ukkhipitvā añcha kūṭa vahassu kūṭāti āha. Bodhisatto ayaṃ maṃ
akūṭaṃ kūṭavādena samudācaratīti cattāro pāde thambhe viya niccalaṃ
katvā aṭṭhāsi. Seṭṭhī taṃ khaṇaññeva brāhmaṇaṃ sahassaṃ āharāpesi.
Brāhmaṇo sahassaparājito goṇaṃ muñcitvā gharaṃ gantvā
sokābhibhūto nipajji. Nandivisālo caritvā āgato brāhmaṇaṃ
sokābhibhūtaṃ disvā upasaṅkamitvā kiṃ brāhmaṇa niddāyasīti āha.
Kuto me niddā sahassaparājitassāti. Brāhmaṇa mayā ettakaṃ
kālaṃ tava gehe vasantena atthi kiñci bhājanaṃ vā bhinditapubbaṃ koci
vā madditapubbo aṭṭhāne vā pana uccārapassāvo katapubboti.
Natthi tātāti. Atha maṃ kasmā kūṭavādena samudācarasi taveva

---------------------------------------------------------------------------------------------
page289.
So doso mayhaṃ doso natthi gaccha tena saddhiṃ dvīhi sahassehi
abbhudaṃ karohi kevalaṃ akūṭaṃ kūṭavādena mā samudācarīti. Brāhmaṇo
tassa vacanaṃ sutvā gantvā dvīhi sahassehi abbhudaṃ katvā purimanayeneva
sakaṭasataṃ atibandhitvā nandivisālaṃ maṇḍetvā purimasakaṭaṃ dhure yojesi.
Kathaṃ yojesīti. Yugaṃ dhure niccalaṃ bandhitvā ekāya koṭiyā
nandivisālaṃ yojetvā ekaṃ koṭiṃ dhurayottena pariveṭhetvā yugakoṭiñca
akkhāni pādañca nissāya maṇḍarukkhadaṇḍakaṃ datvā tena yottena
niccalaṃ bandhitvā ṭhapesi. Evañhi kate yugaṃ etto vā ito
vā na gacchati sakkā hoti ekeneva goṇena ākaḍḍhituṃ.
Athassa brāhmaṇo dhure nisīditvā nandivisālassa piṭṭhiṃ parimajjitvā
gaccha bhadra vahassu bhadrāti āha. Bodhisatto atibaddhaṃ sakaṭasataṃ
ekavegeneva ākaḍḍhitvā pacchā ṭhitaṃ sakaṭaṃ purato ṭhitasakaṭassa
ṭhāne ṭhapesi. Govindakaseṭṭhī parājito brāhmaṇassa dve sahassāni
adāsi. Aññepi manussā bodhisattassa bahuṃ dhanamadaṃsu. Taṃ sabbaṃ
brāhmaṇasseva ahosi. Evaṃ so bodhisattaṃ nissāya bahuṃ dhanaṃ labhi.
     Satthā na bhikkhave pharusavacanaṃ nāma kassaci manāpanti chabbaggiye
bhikkhū garahitvā sikkhāpadaṃ paññāpetvā abhisambuddho hutvā imaṃ
gāthamāha
           manuññameva bhāseyya       nāmanuññaṃ kudācanaṃ
           manuññaṃ bhāsamānassa        garubhāraṃ udaddhari
           dhanañca naṃ alābhesi        tena cattamano ahūti.

---------------------------------------------------------------------------------------------
page290.
     Tattha manuññameva bhāseyyāti parena saddhiṃ bhāsamāno catudosavirahitaṃ
madhuraṃ manāpaṃ saṇhamudukaṃ piyavācameva bhāseyya. Garubhāraṃ udaddharīti
nandivisālo balibaddo amanāpaṃ bhāsamānassa bhāraṃ anuddharitvā pacchā
manāpaṃ piyavacanaṃ bhāsamānassa brāhmaṇassa garubhāraṃ udaddharitvā pāpesīti
attho. Tattha dakāro panettha byañjanasandhivasena padasandhikaroti.
     Iti satthā manuññameva bhāseyyāti imaṃ dhammadesanaṃ āharitvā
jātakaṃ samodhānesi tadā brāhmaṇo ānando ahosi nandivisālo
pana ahameva sammāsambuddhoti.
                  Nandivisālajātakaṃ aṭṭhamaṃ.
                    ---------------
                       9 Kaṇhajātakaṃ
     yato yato garu dhuranti idaṃ satthā jetavane viharanto yamakapāṭihāriyaṃ
ārabbha kathesi.
     Taṃ saddhiṃ devorohaṇena terasanipāte sarabhaṅgajātake āvibhavissati.
Sammāsambuddhe pana yamakapāṭihāriyaṃ katvā devaloke vasitvā
mahāpavāraṇāya saṅkassanagaradvāre oruyha mahantena parivārena
jetavanaṃ paviṭṭhe bhikkhū dhammasabhāyaṃ sannipatitvā āvuso tathāgato
nāma asamadhuro tena tathāgatena vūḷhadhuraṃ añño vahituṃ samattho nāma
natthi cha satthāro mayameva pāṭihāriyaṃ karissāma mayameva pāṭihāriyaṃ

---------------------------------------------------------------------------------------------
page291.
Karissāmāti vatvā ekampi pāṭihāriyaṃ na akaṃsu aho satthā
asamadhuroti satthu guṇakathaṃ kathentā nisīdiṃsu. Satthā āgantvā
kāya nuttha bhikkhave etarahi kathāya sannisinnāti pucchi. Na bhante
aññāya kathāya evarūpāya nāma tumhākameva guṇakathāyāti.
Satthā na bhikkhave idāneva mayā vūḷhadhuraṃ koci vahissati pubbepi
tiracchānayoniyaṃ nibbattopi ahaṃ attanā samadhuraṃ kañci nālatthanti
vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
goyoniyaṃ paṭisandhiṃ gaṇhi. Atha naṃ sāmikā taruṇavacchakakāleyeva
ekissāya mahallikāya ghare vasitvā nivāsavetanaṃ paricchinditvā
adaṃsu. Sā taṃ yāgubhattādīhi paṭijaggamānā puttaṭṭhāne ṭhapetvā
vaḍḍhesi. So ayyikākāḷakotveva paññāyittha. Vayappatto
ca añjanavaṇṇo hutvā gāmagoṇehi saddhiṃ carati sīlācārasampanno
ahosi. Gāmadārakā siṅgesupi kaṇṇesupi galepi gahetvā olambanti
naṅguṭṭhepi gahetvā kīḷanti kaḍḍhanti piṭṭhiyaṃpi nisīdanti. So
ekadivasaṃ cintesi mayhaṃ mātā duggatā maṃ puttaṭṭhāne ṭhapetvā
dukkhena posesi yannūnāhaṃ bhatiṃ katvā imaṃ duggatabhāvato moceyyanti.
So tato paṭṭhāya bhatiṃ upadhārento carati.
     Athekadivasaṃ eko satthavāhaputto pañcahi sakaṭasatehi visamatiṭṭhaṃ
sampatto. Tassa goṇā sakaṭāni uttāretuṃ na sakkonti.
Pañcasu sakaṭasatesu goṇā yugaparamparāya yojitā ekampi sakaṭaṃ

---------------------------------------------------------------------------------------------
page292.
Uttāretuṃ nāsakkhiṃsu. Bodhisattopi gāmagoṇehi saddhiṃ tiṭṭhasamīpe
carati. Satthavāhaputtopi gosuttavittako. So atthi nu kho
etesaṃ gunnamantare imāni sakaṭāni uttāretuṃ samattho usabhājānīyoti
upadhārayamāno bodhisattaṃ disvā ayaṃ ājānīyo sikkhissati mayhaṃ
sakaṭāni uttāretuṃ ko nu kho assa sāmikoti gopālake pucchi
ko nu kho bho imassa sāmiko ahaṃ imaṃ sakaṭesu yojetvā
sakaṭesu uttāritesu vetanaṃ dassāmīti. Te āhaṃsu gahetvā
naṃ yojetha natthi imassa imasmiṃ ṭhāne sāmikoti. So taṃ nāsāya
rajjukena bandhitvā kaḍḍhanto cāletuṃpi nāsakkhi. Bodhisatto kira
bhatiyā kathitāya gamissāmīti na agamāsi. Satthavāhaputto tassādhippāyaṃ
ñatvā sāmi tayā pañcasu sakaṭasatesu uttāritesu ekekassa
sakaṭassa dve dve kahāpaṇe bhatiṃ katvā sahassaṃ dassāmīti āha.
Tadā bodhisatto sayameva agamāsi. Atha naṃ purisā sakaṭesu
yojesuṃ. Atha naṃ ekavegeneva ukkhipitvā thale patiṭṭhāpesi
etenupāyena sabbasakaṭāni uttāresi. Satthavāhaputto ekekassa
sakaṭassa ekaṃ katvā pañca satāni bhaṇḍikaṃ katvā tassa gale bandhi.
So ayaṃ mayhaṃ yathāparicchinnaṃ bhatiṃ na deti nadānissa gantuṃ
dassāmīti gantvā sabbapurimassa sakaṭassa purato maggaṃ nivāretvā
aṭṭhāsi. Apanetuṃ vāyamantāpi naṃ apanetuṃ nāsakkhiṃsu.
Satthavāhaputto jānāti maññe esa attano bhatiyā onabhāvanti
ekekasmiṃ sakaṭe dve dve katvā sahassaṃ bhaṇḍikaṃ bandhitvā

---------------------------------------------------------------------------------------------
page293.
Ayaṃ te sakaṭuttāraṇabhatīti gīvāyaṃ laggesi. So sahassabhaṇḍikaṃ
ādāya mātu santikaṃ agamāsi. Gāmadārakā kinnāmetaṃ
ayyikākāḷassa galeti bodhisattassa santikaṃ gacchanti. So tehi
anubandhito dūrato palāyanto mātu santikaṃ gato pañcannaṃ pana
sakaṭasatānaṃ uttāritattā rattehi akkhīhi kilantarūpo paññāyittha.
Ayyikā tassa gīvāya sahassathavikaṃ disvā tāta idaṃ kahaṃ laddhanti
gopāladārake pucchitvā tamatthaṃ sutvā tāta kiṃ ahaṃ tayā laddhabhatiyā
jīvitukāmā kiṃkāraṇā evarūpaṃ dukkhaṃ anubhosīti vatvā bodhisattaṃ
uṇhodakena nhāpetvā sakalasarīraṃ telena makkhetvā pānīyaṃ
pāyetvā sappāyabhojanaṃ bhojetvā jīvitapariyosāne saddhiṃ bodhisattena
yathākammaṅgatā.
     Satthāpi na bhikkhave tathāgato idāneva asamadhuro pubbepi
asamadhuroyevāti imaṃ dhammadesanaṃ āharitvā anusandhiṃ ghaṭetvā
abhisambuddho hutvā imaṃ gāthamāha
         yato yato garu dhuraṃ        yato gambhīravattani
         tadāssu kaṇhaṃ yuñjanti     svāssu taṃ vahate dhuranti.
     Tattha yato yato garu dhuranti yasmiṃ yasmiṃ ṭhāne dhuraṃ garu
bhāriyaṃ hoti aññe balibaddā ukkhipituṃ na sakkonti. Yato
gambhīravattanīti vattanti etthāti vattani. Maggassetaṃ nāmaṃ.
Yasmiṃ ṭhāne udakacikkhalamahantatāya vā visamacchinnataṭabhāvena vā maggo
gambhīro hotīti attho. Tadāssu kaṇhaṃ yuñjantīti assūti

---------------------------------------------------------------------------------------------
page294.
Nipātamattaṃ. Tadā kaṇhaṃ yuñjantīti attho. Yadā dhurañca
garu hoti maggo ca gambhīro tadā aññe balibadde apanetvā
kaṇhameva yuñjantīti vuttaṃ hoti. Svāssu taṃ vahate dhuranti
etthāpi assūti nipātamattameva. So taṃ dhuraṃ vahatīti attho.
     Evaṃ bhagavā tadā bhikkhave kaṇhova taṃ dhuraṃ vahatīti dassetvā
anusandhiṃ ghaṭetvā jātakaṃ samodhānesi tadā mahallikā uppalavaṇṇā
ahosi ayyikākāḷako pana ahamevāti.
                     Kaṇhajātakaṃ navamaṃ.
                      ----------
                      10 Muṇikajātakaṃ
     mā muṇikassāti idaṃ satthā jetavane viharanto thullakumārikappalobhanaṃ
ārabbha kathesi.
     Taṃ terasanipāte cullanāradakassapajātake āvibhavissati. Satthā
pana taṃ bhikkhuṃ saccaṃ kira tvaṃ bhikkhu ukkaṇṭhitosīti pucchi. Āma
bhanteti. Kiṃ nissāyāti. Thullakumārikappalobhanaṃ bhanteti.
Satthā na idāneva bhikkhu esā tava anatthakārikā pubbepi
tvaṃ imissā vivāhadivase jīvitakkhayaṃ patvā mahājanassa uttaribhaṅgabhāvaṃ
pattoti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
ekasmiṃ gāmake ekassa kuṭumbikassa gehe goyoniyaṃ nibbatti

---------------------------------------------------------------------------------------------
page295.
Mahālohitoti nāmena. Kaniṭṭhabhātāpissa cūḷalohito nāma ahosi.
Teyeva dve bhātike nissāya tasmiṃyeva kule kammadhuraṃ vattati.
Tasmiṃ pana kule ekā kumārikā atthi. Taṃ eko nagaravāsī
kulaputto attano puttassa vāresi. Tassā mātāpitaro kumārikāya
vivāhakāle āgatānaṃ pāhunakānaṃ uttaribhaṅgo bhavissatīti yāgubhattaṃ
datvā muṇikannāma sūkaraṃ posesuṃ. Taṃ disvā cūḷalohito bhātaraṃ
pucchi imasmiṃ kule kammadhuraṃ vattamānaṃ amhe dve bhātike
nissāya vattati ime pana amhākaṃ tiṇapalāsādīneva denti
sūkaraṃ yāgubhattena posenti kena nu kho kāraṇenesa etaṃ labhatīti.
Athassa bhātā tāta cūḷalohita mā tvaṃ etassa bhojanaṃ pihayi
ayaṃ sūkaro maraṇabhattaṃ bhuñjati etissāpi kumārikāya vivāhakāle
āgatapāhunakānaṃ uttaribhaṅgo bhavissatīti ime etaṃ sūkaraṃ posenti
ito katipāhaccayena te manussā āgamissanti atha naṃ sūkaraṃ
pādesu gahetvā kaḍḍhiyamānaṃ heṭṭhāmañcato nīharitvā jīvitakkhayaṃ
pāpetvā pāhunakānaṃ sūpabyañjanaṃ kariyamānaṃ passissasīti vatvā
imaṃ gāthamāha
        mā muṇikassa pihayi      āturannāni bhuñjati
        appossuko bhusaṅkhāda   etaṃ dīghāyulakkhaṇanti.
     Tattha mā muṇikassa pihayīti muṇikassa bhojane pihaṃ mā
uppādayi esa subhojanaṃ bhuñjatīti mā muṇikassa pihayi kadā
nu kho ahampi evaṃ sukhito bhaveyyanti mā muṇikabhāvaṃ paṭṭhayi

---------------------------------------------------------------------------------------------
page296.
Ayañhi āturannāni bhuñjati. Āturannānīti maraṇabhojanāni.
Appossuko bhusaṅkhādāti tassa bhojane nirussukko hutvā attanā
laddhaṃ bhusaṅkhāda. Etaṃ dīghāyulakkhaṇanti etaṃ dīghāyubhāvassa
kāraṇaṃ.
     Tato nacirasseva te manussā āgamiṃsu. Muṇikaṃ ghātetvā
nānappakārehi paciṃsu. Bodhisatto cūḷalohitaṃ āha diṭṭho te
tāta muṇikoti. Diṭṭhaṃ me bhātika muṇikassa bhojanaphalaṃ etassa
bhattato sataguṇena sahassaguṇena amhākaṃ tiṇapalāsabhusamattameva
uttamañca anavajjañca dīghāyulakkhaṇañcāti.
     Satthā evaṃ kho tvaṃ bhikkhu pubbepi imaṃ kumārikaṃ nissāya
jīvitakkhayaṃ patvā mahājanassa uttaribhaṅgabhāvaṃ gatoti imaṃ dhammadesanaṃ
āharitvā saccāni pakāsesi. Saccapariyosāne ukkaṇṭhitabhikkhu
sotāpattiphale patiṭṭhāsi. Satthāpi anusandhiṃ ghaṭetvā jātakaṃ
samodhānesi tadā muṇikasūkaro ukkaṇṭhitabhikkhu ahosi thullakumārikā
esāeva cūḷalohito ānando mahālohito pana ahamevāti.
                     Muṇikajātakaṃ dasamaṃ.
                    Kuruṅgavaggo tatiyo.
                     ------------

---------------------------------------------------------------------------------------------
page297.
                    4 Kulāvakavaggavaṇṇanā
                      ----------
                      1 kulāvakajātakaṃ
     kulāvakāti idaṃ satthā jetavane viharanto aparissāvetvā
pānīyaṃ pītaṃ bhikkhuṃ ārabbha kathesi.
     Sāvatthito kira dve sahāyakā daharā bhikkhū janapadaṃ gantvā ekasmiṃ
phāsukaṭṭhāne yathājjhāsayaṃ vasitvā sammāsambuddhaṃ passissāmāti puna
tato nikkhamitvā jetavanābhimukhā pāyiṃsu. Ekassa hi parissāvanaṃ
atthi ekassa natthi. Dvepi ekato pānīyaṃ parissāvetvā pivanti.
Te ekadivasaṃ vivādaṃ akaṃsu. Parissāvanasāmiko itarassa parissāvanaṃ
adatvā sayameva pānīyaṃ parissāvetvā pivi. Itaro pana parissāvanaṃ
alabhitvā pipāsaṃ sandhāretuṃ asakkonto aparissāvitaṃ pānīyaṃ pivi.
Te ubhopi anupubbena jetavanaṃ āgantvā satthāraṃ vanditvā nisīdiṃsu.
Satthā sammodanīyaṃ kathaṃ kathetvā kuto āgatatthāti pucchi. Bhante mayaṃ
kosalajanapade ekasmiṃ gāmake vasitvā tato nikkhamitvā tumhākaṃ
dassanatthāya āgatāti. Kacci pana vo samaggā āgatatthāti.
Aparissāvanako āha ayaṃ bhante antarāmagge mayā saddhiṃ

---------------------------------------------------------------------------------------------
page298.
Vivādaṃ katvā parissāvanaṃ nādāsīti. Itaro āha ayaṃ bhante
aparissāvetvāva jānaṃ sappāṇakaṃ udakaṃ pivīti. Saccaṃ kira tvaṃ
bhikkhu jānaṃ sappāṇakaṃ udakaṃ pivīti. Āma bhante aparissāvitaṃ
udakaṃ pivinti. Satthā bhikkhu pubbe paṇḍitā devanagare rajjaṃ
kārentā yuddhaparājitā samuddapiṭṭhena palāyantā issariyaṃ nissāya
pāṇavadhaṃ na karissāmāti tāva mhantaṃ yasaṃ pariccajitvā supaṇṇapotakānaṃ
jīvitadānaṃ datvā rathaṃ nivattayiṃsūti vatvā atītaṃ āhari.
     Atīte magadharaṭṭhe rājagahe eko magadharājā rajjaṃ kāresi.
Tadā bodhisatto yathā etarahi sakko purime attabhāve magadharaṭṭhe
macalagāmake nibbatti evaṃ tasmiṃyeva macalagāmake mahākulassa putto
hutvā nibbatti. Nāmagahaṇadivase cassa maghakumāroti nāmaṃ akaṃsu.
So vayappatto maghamāṇavoti paññāyittha. Athassa mātāpitaro
samānajātiyakulato dārikaṃ ānayiṃsu. So puttadhītāhi vaḍḍhamāno
dānapati ahosi pañca sīlāni rakkhati. Tasmiñca gāmake tiṃseva kulāni
honti. Te ca tiṃsakulamanussā ekadivasaṃ gāmamajjhe ṭhatvā gāmakammaṃ
karonti. Bodhisatto ṭhitaṭṭhāne pādehi paṃsuṃ viyūhitvā taṃ padesaṃ
rammaṇīyaṃ katvā aṭṭhāsi. Athañño eko āgantvā tasmiṃ ṭhāne
ṭhito. Bodhisatto aparaṃ ṭhānaṃ rammaṇīyaṃ katvā aṭṭhāsi. Tatthāpi
añño ṭhito. Bodhisatto aparampi aparampīti sabbesaṃpi ṭhitaṭṭhānaṃ
rammaṇīyaṃ katvā aparena samayena tasmiṃ ṭhāne maṇḍapaṃ kāresi

---------------------------------------------------------------------------------------------
page299.
Maṇḍapampi apanetvā sālaṃ kāresi tattha phalakāsanāni santharitvā
pānīyacāṭiṃ ṭhapesi. Aparena samayena tepi tettiṃsa janā bodhisattena
samānacchandā ahesuṃ. Te bodhisatto pañcasu sīlesu patiṭṭhāpetvā
tato paṭṭhāya tehi saddhiṃ puññāni karonto vicarati. Tepi teneva
saddhiṃ puññāni karontā kālasseva vuṭṭhāya vāsipharasumusalahatthā
cātummahāpathādīsu musalena pāsāṇe ubbattetvā pavattenti
yānānaṃ akkhapaṭighātarukkhe haranti visamasamaṃ karonti setuṃ attharanti
pokkharaṇiyo khaṇanti sālaṃ karonti dānāni denti sīlāni rakkhanti.
Evaṃ yebhuyyena sakalagāmavāsino bodhisattassa ovāde
ṭhatvā sīlāni rakkhiṃsu. Atha nesaṃ gāmabhojako cintesi
ahaṃ pubbe etesu suraṃ pivantesu pāṇātipātādīni karontesu
cāṭikahāpaṇādivasena ceva daṇḍabalivasena ca dhanaṃ labhāmi idāni
pana magho māṇavo sīlaṃ rakkhāpeti tesaṃ pāṇātipātādīni kātuṃ
na deti idāni pana no pañca sīlāni rakkhāpessatīti kuddho
rājānaṃ upasaṅkamitvā deva bahū corā gāmaghātādīni karontā
vicarantīti āha. Rājā tassa vacanaṃ sutvā gaccha te ānehīti
āha. So gantvā sabbepi te bandhitvā ānetvā ime
ānītā deva corāti rañño ārocesi. Atha rājā tesaṃ kammaṃ
asodhetvāva hatthinā ne maddāpethāti āha. Tato sabbepi
te rājaṅgaṇe nipajjāpetvā hatthiṃ ānayiṃsu. Bodhisatto tesaṃ
ovādaṃ adāsi tumhe sīlāni āvajjetha pesuññakārake ca raññe ca

---------------------------------------------------------------------------------------------
page300.
Hatthimhi ca attano sarīre ca ekasadisameva mettaṃ bhāvethāti.
Te tathā kariṃsu. Atha nesaṃ maddanatthāya hatthiṃ upanesuṃ. So
upanīyamānopi na upagañchi mahāviravaṃ viravitvā palāyati. Atha
aññaṃ aññaṃ hatthiṃ ānayiṃsu. Tepi tatheva palāyiṃsu. Rājā
etesaṃ hatthe kiñci osadhaṃ bhavissati vicinathāti āha. Vicinantā
adisvā natthi devāti āhaṃsu. Tenahi kiñci mantaṃ parivattessanti
pucchatha ne atthi vo parivattanamantoti. Rājapurisā pucchiṃsu.
Bodhisatto atthīti āha. Rājapurisā atthi kira devāti ārocayiṃsu.
Rājā sabbepi te pakkosāpetvā tumhākaṃ jānanamantaṃ kathethāti
āha. Bodhisatto avoca deva añño amhākaṃ manto nāma
natthi amhe pana tettiṃsamattā janā pāṇaṃ na hanāma
adinnaṃ nādiyāma micchācāraṃ na carāma musāvādaṃ na
bhaṇāma majjaṃ na pivāma mettaṃ bhāvema dānaṃ dema maggaṃ samaṃ
karoma pokkharaṇiyo khaṇāma sālaṃ karoma ayaṃ amhākaṃ manto
ca parittañca vaḍḍhi cāti. Rājā tesaṃ pasanno pesuññaṃ
kārakassa sabbaṃ gehavibhavaṃ tañca tesaññeva dāsaṃ katvā adāsi
hatthiñca gāmañca tesaññeva adāsi. Te tato paṭṭhāya yathāruciyā
puññāni karontā cātummahāpathe mahantaṃ sālaṃ kāressāmāti vaḍḍhakiṃ
pakkosāpetvā sālaṃ paṭṭhapesuṃ mātugāmesu pana vigatacchandatāya
tassā sālāya mātugāmānaṃ pattiṃ nādaṃsu.
     Tena ca samayena bodhisattassa gehe sudhammā sucittā
	 
	 Page 301-349.

page301.
Sunandā sujātāti catasso itthiyo honti. Tāsu sudhammā vaḍḍhakinā
saddhiṃ ekato hutvā bhātika imāya sālāya maṃ jeṭṭhakaṃ karohīti
vatvā lañcaṃ adāsi. So sādhūti sampaṭicchitvā paṭhamameva kaṇṇikarukkhaṃ
sukkhāpetvā tacchetvā vijjhitvā kaṇṇikaṃ niṭṭhāpetvā vatthena
paliveṭhetvā ṭhapesi. Atha sālaṃ niṭṭhāpetvā kaṇṇikāropanakāle
aho ayyā ekaṃ na sarimhāti āha. Kinnāma bhoti. Kaṇṇikaṃ
laddhuṃ vaṭṭatīti. Hotu āharissāmāti. Idāni chinnarukkhena
kātuṃ na sakkā pubbeyeva chinditvā tacchetvā vijjhitvā ṭhapitakaṇṇikaṃ
laddhuṃ vaṭṭatīti. Idāni kiṃ kātabbanti. Sace kassaci gehe
niṭṭhāpetvā ṭhapitavikkāyikakaṇṇikā atthi sā pariyesitabbāti.
Te pariyesantā sudhammāya gehe disvā mūlena na labhiṃsu sace maṃ
sālāyaṃ pattikaṃ karotha dassāmīti vutte pana mayaṃ mātugāmānaṃ pattiṃ
nādamhāti āhaṃsu. Atha ne vaḍḍhakī āha ayyā tumhe kiṃ kathetha
ṭhapetvā brahmalokaṃ aññaṃ mātugāmavirahitaṭṭhānaṃ nāma natthi gaṇhatha
kaṇṇikaṃ evaṃ sante amhākaṃ kammaṃ niṭṭhaṃ gamissatīti. Te sādhūti kaṇṇikaṃ
gahetvā sālaṃ niṭṭhāpetvā āsanaphalakāni santharitvā pānīyacāṭiyo
ṭhapetvā yāgubhattādīni nibaddhaṃ paṭṭhapesuṃ sālaṃ pākārena parikkhipitvā
dvāraṃ yojetvā antopākāre vālukaṃ ākiritvā bahipākāre
tālapantiyo ropesuṃ. Sucittāpi tasmiṃ ṭhāne uyyānaṃ kāresi.
Pupphūpago phalūpago rukkho asuko nāma tasmiṃ natthīti nāhosi.

---------------------------------------------------------------------------------------------
page302.
Sunandāpi tasmiṃyeva ṭhāne pokkharaṇiṃ kāresi pañcavaṇṇehi padumehi
sañchannaṃ rammaṇīyaṃ. Sujātā kiñci na akāsi. Bodhisatto
mātuupaṭṭhānaṃ pituupaṭṭhānaṃ kule jeṭṭhāpacāyikammaṃ saccavācaṃ apharusavācaṃ
apisuṇavācaṃ maccheravinayanti imāni satta vattapadāni pūretvā
          mātāpetibharaṃ jantuṃ      kule jeṭṭhāpacāyinaṃ
          saṇhaṃ sakhilasambhāsaṃ       pesuṇeyyappahāyinaṃ
          maccheravinaye yuttaṃ      saccaṃ kodhābhibhuṃ naraṃ
          taṃ ve devā tāvatiṃsā   āhu sappuriso itīti.
Evaṃ pasaṃsiyabhāvaṃ āpajjitvā jīvitapariyosāne tāvatiṃsabhavane sakko
devarājā hutvā nibbatti. Tepissa sahāyā tattheva nibbattiṃsu.
     Tasmiṃ kāle tāvatiṃsabhavane asurā paṭivasanti. Sakko devarājā
kiṃ no sādhāraṇarajjenāti asure dībbapānaṃ pāyetvā matte samāne
pādesu gāhāpetvā sinerupāde khipāpesi. Te asurabhavanameva
pāpuṇiṃsu. Asurabhavanaṃ nāma sinerussa heṭṭhimatale tāvatiṃsadeva-
lokappamāṇameva. Tattha devānaṃ pāricchattako viya cittapātali
nāma kappaṭṭhiyarukkho ahosi. Te cittapātaliyā pupphitāya
jānanti nāyaṃ amhākaṃ devaloko devalokasmiṃ hi pāricchattako
pupphatīti. Atha te jarasakko amhe matte katvā mahāsamuddapiṭṭhe
khipitvā amhākaṃ devanagaraṃ gaṇhi te mayaṃ tena saddhiṃ yujjhitvā
amhākaṃ devanagarameva gaṇhissāmāti kapillikā viya thambhaṃ sineruṃ
anusañcaramānā uṭṭhahiṃsu. Sakko asurā kira uṭṭhitāti sutvā

---------------------------------------------------------------------------------------------
page303.
Samuddapiṭṭheyeva abbhuggantvā yujjhamāno tehi parājito
diyaḍḍhayojanasatikena vejayantarathena dakkhiṇasamuddassa matthakena palāyituṃ
āraddho. Athassa ratho samuddapiṭṭhe vegena gacchanto simbalivanaṃ
pakkhanto tassa gamanamagge simbalivanaṃ naḷavanaṃ viya bhinditvā chinditvā
samuddapiṭṭhe patati. Supaṇṇapotakā samuddapiṭṭhe paripatantā
mahāviravaṃ viraviṃsu. Sakko mātaliṃ pucchi samma mātali kiṃsaddo
nāmesa atikāruññaravo vattatīti. Deva tumhākaṃ rathavegena
vicuṇṇite simbalivane patante supaṇṇapotakā maraṇabhayatajjitā
ekaviravaṃ viravantīti. Mahāsatto samma mātali mā amhe
nissāya ete kilamantu na mayaṃ issariyaṃ nissāya pāṇavadhakammaṃ
karoma tesaṃ pana atthāya mayaṃ jīvitaṃ pariccajitvā asurānaṃ dassāma
nivattayetaṃ rathanti vatvā imaṃ gāthamāha
               kulāvakā mātali simbalismiṃ
               īsāmukhena parivajjayassu
               kāmaṃ cajāma asuresu pāṇaṃ
               māyime dijā vikulāvā ahesunti.
     Tattha kulāvakāti supaṇṇapotakāva. Mātalīti sārathiṃ
āmantesi. Simbalisminti passa ete simbalirukkhe olambantā
ṭhitāti dasseti. Īsāmukhena parivajjayassūti ete etassa rathassa
īsāmukhena yathā na haññanti evante parivajjayassu. Kāmaṃ
cajāma asuresu pāṇanti yadi amhesu asurānaṃ pāṇaṃ cajantesu

---------------------------------------------------------------------------------------------
page304.
Etesaṃ sotthi hoti kāmaṃ cajāma ekaṃseneva mayaṃ asuresu amhākaṃ
pāṇaṃ cajāma. Māyime dijā vikulāvā ahesunti ime pana dijā
ime pana garuḷapotakā viddhastavicuṇṇitakulāvakatāya vikulāvā mā
ahesuṃ mā amhākaṃ dukkhaṃ etesaṃ upari khipa nivattaya rathanti.
     Mātalisaṅgāhako tassa vacanaṃ sutvā rathaṃ nivattetvā aññena
maggena devalokābhimukhaṃ akāsi. Asurā pana taṃ nivattamānameva
disvā addhā aññehipi cakkavāḷehi sakkā āgacchanti balaṃ labhitvā
ratho nivatto bhavissatīti maraṇabhayabhītā palāyitvā asurabhavanameva
pavisiṃsu. Sakkopi devanagaraṃ pavisitvā dvīsu devalokesu
devagaṇena parivuto nagaramajjhe aṭṭhāsi. Tasmiṃ khaṇe paṭhaviṃ
bhinditvā yojanasahassubbedho vejayantapāsādo uṭṭhahi. Vijayante
uṭṭhitattā vejayantotveva nāmaṃ akaṃsu. Atha sakko puna
asurānaṃ anāgamanatthāya pana pañcasu ṭhānesu ārakkhaṃ ṭhapesi.
Yaṃ sandhāyavuttaṃ
                antarā dvinnaṃ ayujjhapurānaṃ
                pañcavidhā ṭhapitā abhirakkhā
                urago karoti payassa ca hārī
                madanayuttā caturo ca mahantāti.
     Dve nagarānipi yuddheneva gahetuṃ asakkuṇeyyatāya ayuddhapurāni
nāma jātāni devanagarañca asuranagarañca. Yadā hi asurā
balavantā honti atha devehi palāyitvā devanagaraṃ pavisitvā

---------------------------------------------------------------------------------------------
page305.
Dvāre pidahite asurānaṃ satasahassampi kiñci kātuṃ na sakkoti.
Yadā devā balavantā honti atha asurehi palāyitvā asuranagarassa
dvāre pidahite sakkānaṃ satasahassampi kiñci kātuṃ na sakkoti.
Iti imāni dve nagarāni ayujjhapurāni nāma. Tesaṃ antarā
etesu uragādīsu pañcasu ṭhānesu sakkena rakkhā ṭhapitā.
Tattha uragasaddena nāgā gahitā. Te uragā udake balavantā
honti tasmā sinerussa paṭhamālinde tesaṃ ārakkhā. Karotisaddena
supaṇṇā gahitā. Tesaṃ kira karoti nāma pānabhojanaṃ tena
nāmaṃ labhiṃsu dutiyālinde tesaṃ ārakkhā. Payassa hārisaddena
kumbhaṇḍā gahitā. Dānavarakkhasā kira te tatiyālinde
tesaṃ ārakkhā. Madanayutasaddena yakkhā gahitā. Visamacārino
kira te yuddhasoṇḍā catutthālinde tesaṃ ārakkhā. Caturo
ca mahantāti cattāro mahārājāno vuttā. Pañcamālinde tesaṃ
ārakkhā. Tasmā yadi asurā kupitā āvilacittā devapuraṃ
upayanti pañcavidhesu yuddhesu yaṃ girino paṭhamaṃ paribhaṇḍaṃ taṃ
uragā paṭibāhiya tiṭṭhanti. Evaṃ sesesu sesā.
     Imesu pana pañcasu ṭhānesu ārakkhaṃ ṭhapetvā sakke devānaminde
dibbasampattiṃ anubhavamāne sudhammā cavitvā tasseva pādaparicārikā
hutvā nibbatti. Kaṇṇikāya dinnanissandena cassā
pañcayojanasatikā sudhammā nāma devasabhā udapādi yattha

---------------------------------------------------------------------------------------------
page306.
Dibbasetacchattassa heṭṭhā yojanappamāṇe kāñcanapallaṅke nisinno
sakko devānamindo devamanussānaṃ kattabbakiccāni karoti. Sucittāpi
cavitvā tasseva pādaparicārikā hutvā nibbatti. Uyyānassa
karaṇanissandena cassā cittalatāvanaṃ nāma uyyānaṃ udapādi.
Sunandāpi cavitvā tasseva pādaparicārikā hutvā nibbatti.
Pokkhaṇīnissandena cassā nandā nāma pokkharaṇī udapādi.
     Sujātā pana kusalakammassa akatattā ekasmiṃ araññe kandarāya
bakasakuṇikā hutvā nibbatti. Sakko sujātā na paññāyati kahaṃ nu kho
nibbattāti āvajjento taṃ disvā tattha gantvā taṃ ādāya
devalokaṃ gantvā  tassā rammaṇīyaṃ devanagaraṃ sudhammādevasabhaṃ
cittalatāvanaṃ nandapokkharaṇiñca dassetvā etā kusalaṃ
katvā mayhaṃ pādaparicārikā hutvā nibbattā tvaṃ pana kusalaṃ
akatvā tiracchānayoniyaṃ nibbattā ito paṭṭhāya sīlaṃ rakkhāhīti
taṃ ovaditvā pañcasu sīlesu patiṭṭhāpetvā tattheva netvā
vissajjesi. Sāpi tato paṭṭhāya sīlaṃ rakkhati. Sakko
katipāhaccayena sakkā nu kho sīlaṃ rakkhitunti gantvā maccharūpena
uttāno hutvā purato nipajji. Sā matamacchakoti saññāya
sīse aggahesi. Maccho naṅguṭṭhaṃ cālesi. Atha naṃ jīvati
maññeti vissajjeti. Sakko sādhu sādhu sakkhissasi sīlaṃ
rakkhitunti devalokaṃ agamāsi. Sā tato cutā bārāṇasiyaṃ
kumbhakāragehe nibbatti.

---------------------------------------------------------------------------------------------
page307.
     Sakko kahaṃ nu kho nibbattāti tattha nibbattabhāvaṃ ñatvā
suvaṇṇaelāḷukānaṃ yānakaṃ pūretvā majjhe gāmassa mahallakavesena
nisīditvā elāḷukāni gaṇhathāti ugghosesi. Manussā āgantvā
dehi tātāti āhaṃsu. Ahaṃ sīlarakkhakānaṃ dammi tumhe sīlaṃ
rakkhathāti. Mayaṃ sīlaṃ nāma na jānāma mūlena dehīti. Na mayhaṃ
mūlena attho sīlarakkhakānaññevāhaṃ dammīti. Manussā koci ayaṃ
nu elāḷukoti pakkamiṃsu. Sujātā taṃ pavattiṃ sutvā mayhaṃ ānītaṃ
bhavissatīti gantvā dehi tātāti āha. Sīlaṃ rakkhasi ammāti.
Āma sīlaṃ rakkhāmīti. Idaṃ mayā tuyhameva atthāya ābhatanti
saddhiṃ yānakena gehadvāre ṭhapetvā pakkāmi.
     Sāpi yāvajīvaṃ sīlaṃ rakkhitvā tato cutā vepacittiasurindassa
dhītā hutvā nibbatti sīlānisaṃsena abhirūpā ahosi. So tassā
vayappattakāle mayhaṃ dhītā attano rucitaṃ sāmikaṃ gaṇhatūti asure
sannipātesi. Sakko kahaṃ nu kho sā nibbattāti olokento
tattha nibbattabhāvaṃ ñatvā sujātā cittarucitasāmikaṃ gaṇhantī maṃ
gaṇhissatīti asuravaṇṇaṃ māpetvā tattha agamāsi. Sujātaṃ
alaṅkaritvā sannipātaṭṭhānaṃ ānetvā cittarucitaṃ sāmikaṃ gaṇhāti
āhaṃsu. Sā olokentī sakkaṃ disvā pubbasinehavasena ayaṃ me
sāmikoti aggahesi. So taṃ devanagaraṃ ānetvā aḍḍhateyyānaṃ
nāṭakakoṭīnaṃ jeṭṭhakaṃ katvā yāvatāyukaṃ ṭhatvā yathākammaṃ gato.
     Satthā imaṃ dhammadesanaṃ āharitvā evaṃ bhikkhu pubbe paṇḍitā

---------------------------------------------------------------------------------------------
page308.
Devarajjaṃ kārayamānā attano jīvitaṃ pariccajantāpi pāṇātipātaṃ
na kariṃsu tvaṃ nāma evarūpe niyyānikasāsane pabbajitvā aparissāvitaṃ
sappāṇakaṃ udakaṃ pivissasīti taṃ bhikkhuṃ garahitvā anusandhiṃ ghaṭetvā
jātakaṃ samodhānesi tadā mātalisaṅgāhako ānando ahosi sakko
pana ahamevāti.
                    Kulāvakajātakaṃ paṭhamaṃ.
                       ---------
                       2 Naccajātakaṃ
     rudaṃ manuññanti idaṃ satthā jetavane viharanto ekaṃ bahubhaṇḍikaṃ
bhikkhuṃ ārabbha kathesi.
     Vatthu heṭṭhā devadhammajātake vuttasadisameva. Satthā taṃ
bhikkhuṃ saccaṃ kira tvaṃ bhikkhu bahubhaṇḍoti pucchi. Āma bhanteti.
Kiṃkāraṇā tvaṃ bahubhaṇḍo jātoti. So ettakaṃ sutvāva kuddho
nivāsanapārupanaṃ chaḍḍetvā kiṃ iminādāni nīhārena vicarāmīti satthu
purato naggo aṭṭhāsi. Manussā dhidhīti āhaṃsu. So tatova
palāyitvā hīnāyāvaṭṭo. Bhikkhū dhammasabhāyaṃ sannisinnā satthu
nāma purato evarūpaṃ karissatīti tassa aguṇakathaṃ kathesuṃ. Satthā
āgantvā kāya nuttha bhikkhave etarahi kathāya sannisinnāti pucchi.
Bhante so hi nāma bhikkhu tumhākaṃ purato catupparisamajjhe hirottappaṃ
pahāya gāmadārako viya naggo ṭhatvā manussehi jigucchiyamāno

---------------------------------------------------------------------------------------------
page309.
Hīnāyāvaṭṭitvā sāsanā parihīnoti tassa aguṇakathāya sannisinnamhāti.
Satthā na bhikkhave idāneva so bhikkhu hirottappābhāvena ratanasāsanā
parihīno pubbepi itthīratanapaṭilābhatopi parihīnoyevāti vatvā atītaṃ āhari.
     Atīte paṭhamakappe catuppādā sīhaṃ rājānaṃ akaṃsu macchā
ānandamacchaṃ sakuṇā suvaṇṇahaṃsaṃ. Tassa pana suvaṇṇarājahaṃsassa
dhītā haṃsapotikā abhirūpā hoti. So tassā varaṃ adāsi. Sā
attano cittarucitaṃ sāmikaṃ vāresi. Haṃsarājā tassā varaṃ datvā
himavante sabbasakuṇe sannipātāpesi. Nānappakārā haṃsamorādayo
sakuṇagaṇā samāgantvā ekasmiṃ mahante pāsāṇatale sannipatiṃsu.
Haṃsarājā attano cittarucitaṃ sāmikaṃ āgantvā gaṇhatūti dhītaraṃ
pakkosāpeti. Sā sakuṇasaṅghaṃ olokentī maṇivaṇṇagīvaṃ citrapekkhuṇaṃ
moraṃ disvā ayaṃ me sāmiko hotūti ārocesi. Sakuṇasaṅghā
moraṃ upasaṅkamitvā āhaṃsu samma mora ayaṃ rājadhītā ettakānaṃ
sakuṇānaṃ majjhe sāmikaṃ rocentī tayi ruciṃ uppādesīti. Moro
ajjāpi tāva me balaṃ na passantīti atituṭṭhiyā hirottappaṃ
bhinditvā tāva mahato sakuṇasaṅghassa majjhe pakkhe pasāretvā
naccituṃ ārabhi naccanto appaṭichanno ahosi. Suvaṇṇahaṃsarājā
lajjito imassa neva ajjhattasamuṭṭhānā hiri atthi na
bahiddhāsamuṭṭhānaṃ ottappaṃ tassa bhinnahirottappassa mama
dhītaraṃ na dassāmīti sakuṇasaṅghassa majjhe imaṃ gāthamāha

---------------------------------------------------------------------------------------------
page310.
               Rudaṃ manuññaṃ rucirā ca piṭṭhi
               veḷuriyavaṇṇūpaṭibhā ca gīvā
               byāmamattāni ca pekkhuṇāni
               naccena te dhītaraṃ no dadāmīti.
     Tattha rudaṃ manuññanti takārassa dakāro kato. Ruttaṃ manāpaṃ
vassitasaddo madhuroti attho. Rucirā ca piṭṭhīti piṭṭhipi te citrā
ceva sobhanā ca. Veḷuriyavaṇṇūpaṭibhāti veḷuriyamaṇivaṇṇasadisā.
Byāmamattānīti ekabyāmappamāṇāni. Pekkhuṇānīti piñjāni.
Naccena te dhītaraṃ no dadāmīti hirottappaṃ bhinditvā naccitabhāveneva
te evarūpassa nillajjassa dhītaraṃ no demīti vatvā haṃsarājā tasmiṃyeva
parisamajjhe attano bhāgineyyassa haṃsapotakassa dhītaraṃ adāsi.
     Moro haṃsapotikaṃ alabhitvā lajjitvā tatova uppatitvā
palāyi. Haṃsarājāpi attano vasanaṭṭhānameva gato.
     Satthā na bhikkhave idānevesa hirottappaṃ bhinditvā
ratanasāsanā parihīno pubbepi itthīratanapaṭilābhatopi parihīnoyevāti
imaṃ dhammadesanaṃ āharitvā anusandhiṃ ghaṭetvā jātakaṃ samodhānesi
tadā moro bahubhaṇḍiko bhikkhu ahosi haṃsarājā pana ahamevāti.
                     Naccajātakaṃ dutiyaṃ.
                      ----------

---------------------------------------------------------------------------------------------
page311.
                    3 Sammodamānajātakaṃ
     sammodamānāti idaṃ satthā kapilavatthuṃ upanissāya nigrodhārāme
viharanto ñātakakalahaṃ ārabbha kathesi.
     So kuṇālajātake āvibhavissati. Tadā pana satthā ñātake
āmantetvā mahārājāno ñātakānaṃ aññamaññaṃ viggaho nāma
na yutto tiracchānagatāpi hi pubbe samaggakāle paccāmitte
abhibhavitvā sotthimpattā yadā vivādamāpannā tadā mahāvināsaṃ
pattāti vatvā ñātirājakulehi yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
vaṭṭakayoniyaṃ nibbattitvā anekavaṭṭakasahassaparivāro araññe vasati.
Tadā eko vaṭṭakaluddako tesaṃ vasanaṭṭhānaṃ gantvā vaṭṭakavassitaṃ
katvā tesaṃ sannipatitabhāvaṃ ñatvā tesaṃ upari jālaṃ khipitvā pariyantesu
maddanto sabbe ekato katvā pacchiṃ pūretvā gharaṃ gantvā te
vikkiṇitvā tena mūlena jīvitaṃ kappesi. Athekadivasaṃ bodhisatto
te vaṭṭake āha ayaṃ sākuṇiko amhākaṃ ñātake vināsaṃ pāpesi
ahaṃ ekaṃ upāyaṃ jānāmi yenesa amhe gaṇhituṃ na sakkhissati
itodāni paṭṭhāya etena amhākaṃ upari jāle khittamatte ekekā
ekekasmiṃ jālakkhike sīsaṃ ṭhapetvā jālaṃ ukkhipitvā icchitaṭṭhānaṃ

---------------------------------------------------------------------------------------------
page312.
Haritvā ekasmiṃ kaṇṭakagumbe parikkhipatha evaṃ sante heṭṭhābhāgena
tena ṭhānena palāyissāmāti. Te sabbe sādhūti paṭissuṇiṃsu.
Dutiyadivase upari jāle khitte bodhisattena vuttanayeneva jālaṃ
ukkhipitvā ekasmiṃ kaṇṭakagumbe khipitvā sayaṃ heṭṭhābhāgena tato
tato palāyiṃsu. Sākuṇikassa gumbato jālaṃ mocentassa mocentasseva
vikālo jāto. So tucchahatthova agamāsi. Punadivasato paṭṭhāyapi
te vaṭṭakā tatheva karonti. Sopi yāva suriyassaṭṭhaṅgamanā jālameva
mocento kañci alabhitvā tucchahatthova gehaṃ gacchati. Athassa
bhariyā kujjhitvā tvaṃ divase divase tucchahattho āgacchasi aññampi
te bahi positabbaṭṭhānaṃ atthi maññeti āha. Sākuṇiko bhadde
mama aññaṃ positabbaṭṭhānaṃ natthi apica kho pana te vaṭṭakā
samaggā hutvā vicaranti mayā khittamattaṃ jālaṃ ādāya kaṇṭakagumbe
khipitvā gacchanti na kho panete sabbakālameva sammodamānā
viharissanti tvaṃ mā cintayi yadā te vivādamāpajjissanti tadā
te sabbeva ādāya tava mukhaṃ hāsamāno āgamissāmīti vatvā
bhariyāya imaṃ gāthamāha
          sammodamānā gacchanti     jālamādāya pakkhino
          yadā te vivadissanti      tadā ehinti me vasanti.
     Tattha yadā te vivadissantīti yasmiṃ kāle te vaṭṭakā
nānāladdhikā nānāgāhā hutvā vivadissanti kalahaṃ karissantīti attho.
Tadā ehinti me vasanti tasmiṃ kāle sabbepi te mama vasaṃ

---------------------------------------------------------------------------------------------
page313.
Āgamissanti athāhaṃ te gahetvā tava mukhaṃ hāsayanto āgamissāmīti
bhariyaṃ samassāseti.
     Katipāhaccayena eko vaṭṭako gocarabhūmiṃ otaranto
asallakkhetvā aññassa sīsaṃ akkami. Itaro ko maṃ sīsaṃ akkamīti
kujjhi ahaṃ asallakkhetvā akkamiṃ mā kujjhīti vuttepi kujjhiyeva.
Te punappunaṃ kathentā tvameva maññe jālaṃ ukkhipasīti
aññamaññaṃ vivādaṃ kariṃsu. Tesu vivadantesu bodhisatto cintesi
vivādassa sotthibhāvo nāma natthi idāneva te jālaṃ na
ukkhipissanti tato mahāvināsaṃ pāpuṇissanti sākuṇiko okāsaṃ
labhissati mayā imasmiṃ ṭhāne na sakkā vasitunti. So attano
parisaṃ ādāya aññattha gato. Sākuṇikopi kho katipāhaccayena
āgantvā vaṭṭakavassitaṃ vasitvā tesaṃ sannipatitānaṃ upari jālaṃ
khipi. Atheko vaṭṭako tuyhaṃ kira jālaṃ ukkhipantasseva
matthakalomāni patitāni idāni ukkhipāti āha. Aparo tuyhaṃ
kira jālaṃ ukkhipantasseva dvīsu pakkhesu pattāni patitāni idāni
ukkhipāti āha. Iti tesaṃ tvaṃ ukkhipa tvaṃ ukkhipāti vadantānaṃyeva
sākuṇiko jālaṃ saṅkhipitvā sabbeva te ekato katvā pacchiṃ
pūretvā bhariyaṃ hāsamāno gehaṃ agamāsi.
     Satthā evaṃ mahārājāno ñātakānaṃ kalaho nāma na yutto
kalaho hi vināsamūlameva hotīti imaṃ dhammadesanaṃ āharitvā anusandhiṃ

---------------------------------------------------------------------------------------------
page314.
Ghaṭetvā jātakaṃ samodhānesi tadā apaṇḍitavaṭṭako devadatto
ahosi paṇḍitavaṭṭako pana ahamevāti.
                  Sammodamānajātakaṃ tatiyaṃ.
                   ----------------
                       4 Macchajātakaṃ
     na maṃ sītaṃ na maṃ uṇhanti idaṃ satthā jetavane viharanto
purāṇadutiyikappalobhanaṃ ārabbha kathesi.
     Tadā hi satthā taṃ bhikkhuṃ saccaṃ kira tvaṃ bhikkhu ukkaṇṭhitosīti
pucchi. Saccaṃ bhagavāti. Kenāsi ukkaṇṭhitoti. Purāṇadutiyikā me
bhante madhurahattharasā taṃ jahituṃ na sakkomīti. Atha naṃ satthā bhikkhu
esā itthī tava anatthakārikā pubbepi tvaṃ etaṃ nissāya maraṇaṃ
pāpuṇanto maṃ āgamma maraṇato muttoti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
tassa purohito ahosi. Tadā kevaṭṭā nadiyaṃ jālaṃ khipiṃsu.
Atheko mahāmaccho rativasena attano macchiyā saddhiṃ kīḷamāno
āgacchati. Tassa sā macchī purato gacchamānā jālagandhaṃ ghāyitvā
jālaṃ pariharantā gatā. So pana kāmagiddho lolamaccho jālakucchimeva
paviṭṭho. Kevaṭṭā tassa jālaṃ paviṭṭhabhāvaṃ ñatvā jālaṃ
ukkhipitvā macchaṃ gahetvā amāretvāva vālukapiṭṭhe khipitvā
imaṃ aṅgāresu pacitvā khādissāmāti aṅgāre karonti sūle

---------------------------------------------------------------------------------------------
page315.
Tacchenti. Maccho etaṃ aṅgāratāpanaṃ vā sūlavedhanaṃ vā aññaṃ
vā pana dukkhaṃ na maṃ kilameti yaṃ pana sā macchī aññaṃ macchiṃ
so nūna rativasena gatoti mayi domanassaṃ āpajjati tadeva maṃ
bādhatīti paridevamāno imaṃ gāthamāha
       na maṃ sītaṃ na maṃ uṇhaṃ       na maṃ jālasmi bādhanaṃ
       yañca maṃ maññate macchī      aññaṃ so ratiyā gatoti.
     Tattha na maṃ sītaṃ na maṃ uṇhanti macchānaṃ udakā nīhaṭakāle
sītaṃ hoti tasmiṃ vigate uṇhaṃ hoti. Tadubhayampi sandhāya na
maṃ sītaṃ na maṃ uṇhaṃ bādhatīti paridevati. Yampi aṅgāresu pacanamūlakaṃ
dukkhaṃ bhavissati tampi sandhāya na maṃ uṇhanti paridevateva.
Na maṃ jālasmi bādhananti yampi jālasmiṃ bādhanaṃ ahosi tampi maṃ
na bādhesīti paridevati. Yañca manti ādīsu ayaṃ piṇḍattho
sā macchī mama jāle patiṭṭhitassa imehi kevaṭṭehi gahitabhāvaṃ
ajānantī maṃ apassamānā so maccho idāni aññaṃ macchiṃ kāmaratiyā
gato bhavissatīti cintesi taṃ tassā domanassappattāya cintanaṃ maṃ
bādhatīti vālukapiṭṭhe nipannova paridevati.
     Tasmiṃ samaye purohito dāsaparivuto nhānatthāya nadītīraṃ
āgato. So pana sabbarudaññū hoti. Tenassa macchaṃ paridevitaṃ
sutvā etadahosi ayaṃ maccho kilesaparidevitaṃ paridevati evaṃ
āturacitto kho panesa miyyamāno nirayeyeva nibbattissati ahaṃ
imassa avassayo bhavissāmīti. Kevaṭṭānaṃ santikaṃ gantvā ambho

---------------------------------------------------------------------------------------------
page316.
Tumhe amhākaṃ ekadivasampi byañjanatthāya macchaṃ na dethāti āha.
Kevaṭṭā kiṃ vadetha sāmi tumhākaṃ ruccanakaṃ macchaṃ gaṇhitvā
gacchathāti āhaṃsu. Amhākaṃ aññena kammaṃ natthi imaññeva
dethāti. Gaṇhatha sāmīti. Bodhisatto taṃ ubhohi hatthehi gahetvā
nadītīre nisīditvā ambho maccha sace tāhaṃ ajja na passeyyaṃ
jīvitakkhayaṃ pāpuṇeyyāsi idāni ito paṭṭhāya mā kilesavasikova
ahosīti ovaditvā udake vissajjetvā nagaraṃ pāvisi.
     Satthā imaṃ dhammadesanaṃ āharitvā saccāni pakāsesi.
Saccapariyosāne ukkaṇṭhitabhikkhu sotāpattiphale patiṭṭhāsi. Satthāpi
anusandhiṃ ghaṭetvā jātakaṃ samodhānesi tadā macchī purāṇadutiyikā
ahosi maccho ukkaṇṭhitabhikkhu purohito pana ahameva ahosīti.
                    Macchajātakaṃ catutthaṃ.
                     ------------
                      5 Vaṭṭakajātakaṃ
     santi pakkhāti idaṃ satthā magadhesu cārikañcaramāno dāvagginibbāpanaṃ
ārabbha kathesi.
     Ekasmiñhi samaye satthā magadhesu cārikaṃ caramāno aññatarasmiṃ
magadhagāmake piṇḍāya caritvā pacchābhattaṃ piṇḍapātapaṭikkanto
bhikkhugaṇaparivuto maggaṃ paṭipajji. Tasmiṃ samaye mahādāvo uṭṭhahi.
Purato ca pacchato ca bahū bhikkhū dissanti. Sopi kho aggi

---------------------------------------------------------------------------------------------
page317.
Ekadhūmo ekajālo hutvā avattharamāno āgacchateva. Tattheke
puthujjanabhikkhū maraṇabhayabhītā paṭaggiṃ dassāma tena daḍḍhaṭṭhānaṃ
itaro aggi na ottharissatīti araṇisahitaṃ nīharitvā aggiṃ karonti.
Apare āhaṃsu āvuso tumhe kinnāma karotha gaganamajjhe ṭhitaṃ
candamaṇḍalaṃ pācīnalokadhātuto uggacchantaṃ sahassaraṃsīpaṭimaṇḍitaṃ
suriyamaṇḍalaṃ velātīre ṭhitā samuddaṃ sineruṃ nissāya ṭhitā sineruṃ
apassantā viya sadevake loke aggapuggalaṃ attanā saddhiṃ
gacchantameva sammāsambuddhaṃ anoloketvā paṭaggiṃ demāti vadetha
buddhabalaṃ nāma na jānātha etha satthu santikaṃ gamissāmāti.
Te purato ca pacchato ca gacchantā sabbepi ekato hutvā
dasabalassa santikaṃ agamaṃsu. Satthā mahābhikkhusaṅghaparivāro
aññatarasmiṃ padese aṭṭhāsi. Dāvaggi abhibhavanto viya viravanto
āgacchati āgantvā tathāgatassa ṭhitaṭṭhānaṃ patvā tassa padesassa
samantā soḷasakarīsamattaṃ ṭhānaṃ patto udake opilāpitatiṇukkā
viya nibbāyati vinibbedhato dvattiṃsakarīsamattaṭṭhānaṃ avattharituṃ
nāsakkhi. Bhikkhū satthu guṇakathaṃ āhaṃsu aho buddhānaṃ guṇā
nāma ayañhi nāma acetano aggi buddhānaṃ ṭhitaṭṭhānaṃ avattharituṃ
na sakkoti udakena tiṇukkā viya nibbāyati aho buddhānaṃ ānubhāvo
nāmāti. Satthā tesaṃ kathaṃ sutvā na bhikkhave idaṃ etarahi
mayhaṃ balaṃ yaṃ imaṃ bhūmippadesaṃ patvā esa aggi nibbāyati idampana
mayhaṃ porāṇakasaccabalaṃ imasmiṃ hi padese sakalampi imaṃ kappaṃ

---------------------------------------------------------------------------------------------
page318.
Aggi na jalissati kappaṭṭhitipāṭihāriyaṃ nāmetanti āha. Athāyasmā
ānando satthu nisīdanatthāya catugguṇaṃ saṅghāṭiṃ paññapesi. Nisīdi
satthā pallaṅkaṃ ābhujitvā. Bhikkhusaṅghopi tathāgataṃ vanditvā
parivāretvā nisīdi. Atha satthā idaṃ tāva bhante amhākaṃ
pākaṭaṃ atītaṃ paṭicchannaṃ taṃ no pākaṭaṃ karothāti bhikkhūhi yācito
atītaṃ āhari.
     Atīte magadharaṭṭhe tasmiṃyeva padese bodhisatto vaṭṭakayoniyaṃ
paṭisandhiṃ gahetvā mātukucchito jāto aṇḍakosampadāletvā
nikkhantakāle mahābhaṇḍasakaṭanābhippamāṇo vaṭṭakapotako ahosi.
Atha naṃ mātāpitaro kulāvake nipajjāpetvā mukhatuṇḍakena gocaraṃ
āharitvā posenti. Tassa pakkhe pasāretvā ākāse gamanabalaṃ
vā pāde ukkhipitvā thale gamanabalaṃ vā natthi. Tañca padesaṃ
saṃvacchare saṃvacchare dāvaggi gaṇhāti. So tasmiṃpi samaye
mahāviravaṃ viravanto taṃ padesaṃ gaṇhi. Sakuṇasaṅghā attano
attano kulāvakehi nikkhamitvā maraṇabhayabhītā viravantā palāyiṃsu.
Bodhisattassāpi mātāpitaro maraṇabhayabhītā bodhisattaṃ chaḍḍetvā
palāyiṃsu. Bodhisatto kulāvake nipannakova gīvaṃ ukkhipitvā
avattharitvā āgacchantaṃ aggiṃ disvā cintesi sace mayhaṃ pakkhe
pasāretvā ākāse gamanabalaṃ bhaveyya uppatitvā aññattha
gaccheyyaṃ sace pāde ukkhipitvā thale gamanabalaṃ bhaveyya
pāduddhārena aññattha gaccheyyaṃ mātāpitaropi kho me maraṇabhayabhītā maṃ

---------------------------------------------------------------------------------------------
page319.
Ekakaṃ pahāya attānaṃ parittāyantā palātā idāni me aññaṃ
paṭisaraṇaṃ natthi attāṇomhi asaraṇo kiṃ nu kho ajja mayā kātuṃ
vaṭṭatīti. Athassa etadahosi imasmiṃ loke sīlaguṇo nāma
atthi saccaguṇo nāma atthi atīte pāramiyo pūretvā bodhitale
nisīditvā abhisambuddhā sīlasamādhipaññāvimuttivimuttiñāṇadassana-
sampannā saccānuddayakāruññakhantisamannāgatā sabbasattesu ca
sampavattamettābhāvanā sabbaññubuddhā nāma atthi tehi ca
paṭividdhā dhammaguṇā nāma atthi mayi vāpi ekaṃ saccaṃ atthi
saṃvijjamāno eko sabhāvadhammo paññāyati tasmā atītabuddhe ceva
tehi paṭividdhaguṇe ca āvajjitvā mayi vijjamānaṃ saccasabhāvadhammaṃ
gahetvā saccakiriyaṃ katvā aggiṃ paṭikkamāpetvā ajja mayā
attano ceva sesasakuṇānañca sotthibhāvaṃ kātuṃ vaṭṭatīti. Tena vuttaṃ
        atthi loke sīlaguṇo      saccaṃ soceyya nuddayā
        tena saccena kāhāmi     saccakiriyamanuttaraṃ
        āvajjitvā dhammabalaṃ      saritvā pubbake jine
        saccabalamavassāya         saccakiriyamakāsahanti.
     Atha bodhisatto atīte parinibbutānaṃ buddhānaṃ guṇe āvajjitvā
attani vijjamānaṃ saccasabhāvaṃ ārabbha saccakiriyaṃ karonto imaṃ gāthamāha
        santi pakkhā  apatanā     santipādā avañcanā
        mātā pitā ca nikkhantā   jātaveda paṭikkamāti.
     Tattha santi pakkhā apatanāti mayhaṃ pakkhā nāma atthi

---------------------------------------------------------------------------------------------
page320.
Upalabbhanti na ca kho sakkā etehi uppatituṃ ākāsena gantunti
apatanā. Santi pādā avañcanāti pādāpi me atthi tehi
pana vañcituṃ padavāragamanena gantuṃ na sakkāti avañcanā. Mātā pitā
ca nikkhantāti ye ca maṃ aññattha neyyuṃ tepi maraṇabhayena
mātāpitaro nikkhantā. Jātavedāti aggiṃ ālapati. So hi
jātova vedayti paññāyati tasmā jātavedoti vuccati. Paṭikkamāti
paṭigaccha nivattāti jātavedaṃ āṇāpesi. Iti mahāsatto
sace mayhaṃ pakkhānaṃ atthibhāvo te ca pasāretvā ākāse
apatanabhāvo pādānaṃ atthibhāvo te ca ukkhipitvā avañcanabhāvo
mātāpitūnaṃ maṃ kulāvakeyeva chaḍḍetuvā palātabhāvo ca sabbo
sabhāvabhūtoyeva jātaveda etena saccena tvaṃ ito paṭikkamāti
kulāvake nipannakova saccakiriyaṃ akāsi.
     Tassa saha saccakiriyāya soḷasakarīsamatte ṭhāne jātavedo
paṭikkami paṭikkamanto ca pana jhāyamāno vane aññaṃ gato
udake pana opilāpitā ukkā viya tattheva nibbāyi. Tena vuttaṃ
       saha sacce kate mayhaṃ      mahāpajjalito sikhī
       vajjesi soḷasa karīsāni     udakaṃ patvā yathā sikhīti.
     Taṃ panetaṃ ṭhānaṃ sakalepi imasmiṃ kappe agginā anabhibhavaniyattā
kappaṭṭhitiyannāma  pāṭihāriyaṃ jātaṃ. Evaṃ bodhisatto saccakiriyaṃ
katvā jīvitapariyosāne yathākammaṃ gato. Satthā na bhikkhave
imassa panassa aggino anajjhottharaṇaṃ etarhi mayhaṃ

---------------------------------------------------------------------------------------------
page321.
Balaṃ porāṇaṃ panetaṃ vaṭṭakapotakakāle mayhameva saccabalanti
imaṃ dhammadesanaṃ āharitvā saccāni pakāsesi. Saccapariyosāne
keci sotāpannā ahesuṃ keci sakadāgāmino keci anāgāmino
keci arahattaṃ pattāti. Satthāpi anusandhiṃ ghaṭetvā jātakaṃ
samodhānesi tadā mātāpitaro etarahi mātāpitarova ahesuṃ
vaṭṭakarājā pana ahamevāti.
                    Vaṭṭakajātakaṃ pañcamaṃ.
                      ----------
                       6 Sakuṇajātakaṃ
     yannissitāti idaṃ satthā jetavane viharanto daḍḍhapaṇṇasālaṃ
bhikkhuṃ ārabbha kathesi.
     Eko kira bhikkhu satthu santike kammaṭṭhānaṃ gahetvā jetavanato
nikkhamma kosalesu ekaṃ paccantagāmaṃ upanissāya ekasmiṃ araññasenāsane
vasati. Athassa paṭhamamāseyeva paṇṇasālā ḍayhittha. So paṇṇasālā
me daḍḍhā dukkhaṃ vasissāmīti manussānaṃ ācikkhi. Manussā idāni
no khettaṃ parisukkhaṃ kedāre pāyetvā karissāma tasmiṃ pāyite
bījaṃ vapitvā bīje vapite vatiṃ katvā vatiyā katāya niḍḍāyitvā
lāyitvā madditvāti evaṃ tantaṃ kammaṃ apadisantāyeva
temāsaṃ vītināmesuṃ. So bhikkhu temāsaṃ abbhokāse
dukkhaṃ vasanto kammaṭṭhānaṃ vaḍḍhetvā visesaṃ nibbattetuṃ

---------------------------------------------------------------------------------------------
page322.
Nāsakkhi pavāretvā pana satthu santikaṃ gantvā vanditvā ekamantaṃ
nisīdi. Satthā tena saddhiṃ paṭisanthāraṃ katvā kiṃ bhikkhu sukhena
vassaṃ vutthosi kammaṭṭhānante matthakaṃ pattanti pucchi. So taṃ
pavuttiṃ ācikkhitvā senāsanasappāyassa me abhāvena kammaṭṭhānaṃ
matthakaṃ na pattanti āha. Satthā pubbe bhikkhu tiracchānagatāpi
attano sappāyāsappāyaṃ jāniṃsu tvaṃ kasmā na aññāsīti
vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
sakuṇayoniyaṃ nibbattitvā sakuṇasaṅghaparivuto araññāyatane
sākhāviṭapasampannaṃ mahārukkhaṃ nissāya vasati. Athekadivasaṃ tassa
rukkhassa sākhāsu aññamaññaṃ ghaṃsantīsu cuṇṇaṃ patati dhūmo
uṭṭhāti. Taṃ disvā bodhisatto cintesi imā dve sākhā
evaṃ ghaṃsamānā aggiṃ vissajjessanti so patitvā purāṇapaṇṇāni
gaṇhissati tato paṭṭhāya imaṃpi rukkhaṃ jhāpessati na sakkā
idha amhehi vasituṃ ito palāyitvā aññattha gantuṃ vaṭṭatīti.
   So sakuṇasaṅghassa imaṃ gāthamāha
        yannissitā jagatiruhaṃ vihaṅgamā    svāyaṃ aggiṃ pamuñcati
        disā bhajatha vaṅkaṅgā          jātaṃ saraṇato bhayanti.
     Tattha jagatiruhanti jagati vuccati paṭhavī tattha jātattā
rukkho jagatiruhoti vuccati. Vihaṅgamāti vihaṃ vuccati ākāsaṃ
tattha gamanato pakkhī vihaṅgamāti vuccanti. Disā bhajathāti imaṃ

---------------------------------------------------------------------------------------------
page323.
Rukkhaṃ muñcitvā ito palāyantā catasso disā bhajatha. Vaṅkaṅgāti
sakuṇe ālapati. Te hi ujuggaṃ galaṃ kadāci vaṅkaṃ karonti
tasmā vaṅkaṅgāti vuccanti. Vaṅkā vā nesaṃ ubhosu passesu
pakkhā jātātipi vaṅkaṅgā. Jātaṃ saraṇato bhayanti amhākaṃ
avassayarukkhatoyeva bhayaṃ nibbattaṃ etha aññattha gacchāmāti.
     Bodhisattassa vacanakarā paṇḍitā sakuṇā tena saddhiṃ
ekappahāreneva uppatitvā aññattha gatā. Ye pana apaṇḍitā
te evamevaṃ āhaṃsu esa bindumatte udake kumbhīle passatīti.
Tassa vacanaṃ agahetvā tattheva vasiṃsu. Tato nacirasseva
bodhisattena cintitākāreneva aggi nibbattitvā taṃ rukkhaṃ aggahesi.
Dhūmesu ca jālāsu ca uṭṭhitāsu dhūmandhā sakuṇā aññattha gantuṃ
nāsakkhiṃsu aggimhi patitvā vināsaṃ pāpuṇiṃsu.
     Satthā evaṃ bhikkhu pubbe tiracchānagatāpi rukkhagge vasantā
attano sappāyāsappāyaṃ jāniṃsu tvaṃ kasmā na aññāsīti imaṃ
dhammadesanaṃ āharitvā saccāni pakāsesi. Saccapariyosāne so
bhikkhu sotāpattiphale patiṭṭhahi. Satthāpi anusandhiṃ ghaṭetvā
jātakaṃ samodhānesi tadā bodhisattassa vacanakarā sakuṇā
buddhaparisā ahesuṃ paṇḍitasakuṇo pana ahamevāti.
                     Sakuṇajātakaṃ chaṭṭhaṃ.
                     ------------

---------------------------------------------------------------------------------------------
page324.
                      7 Tittirajātakaṃ
     ye vuḍḍhamapacāyantīti idaṃ satthā sāvatthiṃ gacchanto sārīputtattherassa
senāsanapaṭibāhanaṃ ārabbha kathesi.
     Anāthapiṇḍikena hi vihāraṃ kāretvā dūte pesite satthā
rājagahā nikkhamma vesāliṃ patvā tattha yathābhirantaṃ viharitvā
sāvatthiṃ gamissāmīti maggaṃ paṭipajji. Tena samayena chabbaggiyānaṃ
antevāsikā purato purato gantvā therānaṃ senāsanesu agahitesveva
idaṃ senāsanaṃ amhākaṃ upajjhāyassa idaṃ senāsanaṃ ācariyassa
idaṃ amhākameva bhavissatīti senāsanāni palibuddhanti. Pacchā
āgatā therā senāsanāni na labhanti. Sārīputtattherassāpi
antevāsikā therassa senāsanaṃ pariyesantā na labhiṃsu. Thero
senāsanaṃ alabhanto satthu senāsanasseva avidūre ekasmiṃ rukkhamūle
nisajjāya ca caṅkamena ca vītināmesi. Satthā paccūsasamaye
nikkhamitvā ukkāsi. Theropi ukkāsi. Ko esoti. Ahaṃ
bhante sārīputtoti. Sārīputta imāya velāya idha kiṃ karosīti.
So taṃ pavuttiṃ ārocesi. Satthu therassa vacanaṃ sutvā idāni
tāva mayi jīvanteyeva bhikkhū aññamaññaṃ agāravā appatissā
parinibbute kiṃ nu kho karissantīti āvajjentassa dhammasaṃvego
udapādi. So pabhātāya rattiyā bhikkhusaṅghaṃ sannipātāpetvā
bhikkhū paṭipucchi saccaṃ kira bhikkhave chabbaggiyā purato purato

---------------------------------------------------------------------------------------------
page325.
Gantvā therānaṃ bhikkhūnaṃ senāsanaṃ paṭibāhantīti. Saccaṃ bhagavāti.
Tato chabbaṃggiye garahitvā dhammakathaṃ katvā bhikkhū āmantesi ko
nu kho bhikkhave aggāsanaṃ aggodakaṃ aggapiṇḍaṃ arahatīti. Ekacce
bhikkhū khattiyakulā pabbajitoti āhaṃsu ekacce brāhmaṇakulā
ekacce gahapatikulā pabbajitoti. Apare vinayadharo
dhammakathiko paṭhamassa jhānassa lābhī dutiyassa tatiyassa catutthassa
jhānassa lābhīti. Apare sotāpanno sakadāgāmī anāgāmī
arahā tevijjo chaḷabhiññoti āhaṃsu. Evaṃ tehi bhikkhūhi attano
rucitavasena aggāsanādirahānaṃ kathitakāle satthā āha na bhikkhave
mayhaṃ sāsane aggāsanādīni patvā khattiyakulā pabbajito pamāṇaṃ
na brāhmaṇakulā na gahapatikulā pabbajito na vinayadharo na suttantiko
nābhidhammiko na paṭhamajhānādilābhino na sotāpannādayo pamāṇaṃ
atha kho bhikkhave imasmiṃ sāsane yathāvuḍḍhaṃ abhivādanaṃ paccuṭṭhānaṃ
añjalikammaṃ sāmīcikammaṃ kātabbaṃ aggāsanaṃ aggodakaṃ aggapiṇḍaṃ
laddhabbaṃ idamettha pamāṇaṃ tasmā vuḍḍhataro bhikkhu etesaṃ
anucchaviko idāni kho pana bhikkhave sārīputto mayhaṃ aggasāvako
anudhammacakkappavattako mama anantaraṃ senāsanaṃ laddhuṃ  arahati so
imaṃ rattiṃ senāsanaṃ alabhanto rukkhamūle vītināmesi tumhe
idāneva evaṃ agāravā appatissā asabhāgavuttino gacchante gacchante
kāle kinti katvā viharissathāti. Atha nesaṃ ovādadānatthāya
pubbe bhikkhave tiracchānagatāpi na kho panetaṃ amahākaṃ paṭirūpaṃ

---------------------------------------------------------------------------------------------
page326.
Yaṃ mayaṃ aññamaññaṃ agāravā appatissā asabhāgavuttino vihareyyāma
amhesu mahallakataraṃ jānitvā tassa abhivādanādīni karissāmāti
sādhukaṃ vīmaṃsitvā ayanno mahallakoti ñatvā tassa abhivādanādīni
katvā devapathaṃ pūrayamānā gatāti vatvā atītaṃ āhari.
     Atīte himavantappadese ekaṃ mahānigrodhaṃ upanissāya tayo
sahāyā vihariṃsu tittiro makkaṭo hatthīti. Te aññamaññaṃ
agāravā appatissā asabhāgavuttino ahesuṃ. Atha nesaṃ etadahosi
na yuttaṃ amhākaṃ evaṃ viharituṃ yannūna mayaṃ yo no mahallakataro
tassa abhivādanādīni karontā vihareyyāmāti. Ko pana no
mahallakataroti cintentā ekadivasaṃ attheso upāyoti tayopi
janā nigrodhamūle nisīditvā tittiro ca makkaṭo ca hatthiṃ
pucchiṃsu samma hatthi tvaṃ imaṃ nigrodharukkhaṃ kīvappamāṇakālato
paṭṭhāya jānāsīti. So āha sammā ahaṃ taruṇapotakakāle
imaṃ nigrodhagacchaṃ antarasatthīsu katvā gacchāmi uttaritvā ṭhitakāle
ca pana me etassa aggasākhā nābhiṃ ghaṭeti evāhaṃ imaṃ gacchakālato
paṭṭhāya jānāmīti. Puna ubhopi janā purimanayeneva makkaṭaṃ
pucchiṃsu. So āha ahaṃ sammā makkaṭacchāpako samāno bhūmiyaṃ
nisīditvā gīvaṃ anukkhipitvāva imassa nigrodhapotakassa aṅkure
khādāmi evāhaṃ imaṃ khuddakakālato paṭṭhāya jānāmīti. Atha
itare ubhopi purimanayeneva tittiraṃ pucchiṃsu. So āha sammā

---------------------------------------------------------------------------------------------
page327.
Pubbe asukasmiṃ nāma ṭhāne mahānigrodharukkho ahosi ahaṃ tassa
phalāni khāditvā etasmiṃ ṭhāne vaccaṃ pātesiṃ tato esa rukkho
jāto evāhaṃ imaṃ ajātakālato paṭṭhāya jānāmi tasmā ahaṃ
tumhehi jātiyā mahallakataroti. Evaṃ vutte makkaṭo ca hatthī
ca tittirapaṇḍitaṃ āhaṃsu samma tvaṃ amhehi mahallakataro ito
paṭṭhāya mayaṃ tava sakkāragarukāramānanavandanapūjanāni ceva
abhivādanapaccuṭṭhānaañjalikammasāmīcikammāni ca karissāma ovāde
ca te ṭhassāma tvaṃ pana ito paṭṭhāya amhākaṃ ovādānusāsaniṃ
dadeyyāsīti. Tato paṭṭhāya tittiro tesaṃ ovādaṃ adāsi sīlesu
patiṭṭhāpesi sayampi sīlāni samādiyi. Te tayopi janā pañcasu
sīlesu patiṭṭhāya aññamaññaṃ sagāravā sappatissā sabhāgavuttino
hutvā jīvitapariyosāne devalokaparāyanā ahesuṃ. Tesaṃ tiṇṇaṃ
samādānaṃ tittirabrahmacariyaṃ nāma ahosi.
     Te hi nāma bhikkhave tiracchānagatā aññamaññaṃ sagāravā
sappatissā vihariṃsu tumhepi evaṃ svākkhāte dhammavinaye pabbajitvā
kasmā aññamaññaṃ agāravā appatissā viharatha anujānāmi bhikkhave
ito paṭṭhāya tumhākaṃ yathāvuḍḍhaṃ abhivādanaṃ paccuṭṭhānaṃ añjalikammaṃ
sāmīcikammaṃ yathāvuḍḍhaṃ aggāsanaṃ aggodakaṃ aggapiṇḍaṃ ito
paṭṭhāya navakatarena vuḍḍhataro senāsanena na paṭibāhitabbo
yo paṭibāheyya āpatti dukkaṭassāti evaṃ satthā imaṃ
dhammadesanaṃ āharitvā abhisambuddho hutvā imaṃ gāthamāha

---------------------------------------------------------------------------------------------
page328.
         Ye vuḍḍhamapacāyanti       narā dhammassa kovidā
         diṭṭhe dhamme ca pāsaṃsā   samparāyo ca suggatīti.
     Tattha ye vuḍḍhamapacāyantīti jātivuḍḍho vayovuḍḍho guṇavuḍḍhoti
tayo vuḍḍhā tesu jātisampanno jātivuḍḍho nāma vaye ṭhito
vayovuḍḍho nāma guṇasampanno guṇavuḍḍho nāma tesu guṇasampanno
vayovuḍḍho imasmiṃ ṭhāne vuḍḍhoti adhippeto. Apacāyantīti
jeṭṭhāpacāyikakammena pūjenti. Dhammassa kovidāti
jeṭṭhāpacāyikadhammassa kovidā kusalā. Diṭṭhe dhammeti imasmiṃyeva
attabhāve. Pāsaṃsāti pasaṃsārahā. Samparāyo ca suggatīti
samparetabbo imaṃ lokaṃ hitvā gantabboti samparāyo. Paraloko
hi tesaṃ sugatiyeva hotīti. Ayampanettha piṇḍattho bhikkhave khattiyā
vā hontu brāhmaṇā vā vessā vā sūdā vā gahaṭṭhā vā
pabbajitā vā tiracchānagatā vā yekeci sattā jeṭṭhāpacāyanadhamme
chekā kusalā guṇasampannānaṃ vayovuḍḍhānaṃ apacitiṃ karonti te
imasmiñca attabhāve jeṭṭhāpacitikārakāti pasaṃsaṃ vaṇṇanaṃ thomanaṃ
labhanti kāyassa bhedā sagge nibbattantīti.
     Evaṃ satthā jeṭṭhāpacitidhammassa guṇaṃ kathetvā anusandhiṃ
ghaṭetvā jātakaṃ samodhānesi tadā hatthināgo moggallāno ahosi
makkaṭo sārīputto tittirapaṇḍito pana ahamevāti.
                    Tittirajātakaṃ sattamaṃ.
                     ------------

---------------------------------------------------------------------------------------------
page329.
                       8 Bakajātakaṃ
     nāccantaṃ nikatippaññoti idaṃ satthā jetavane viharanto cīvaravaḍḍhakaṃ
bhikkhuṃ ārabbha kathesi.
     Eko kira jetavanavāsiko bhikkhu yaṅkiñci cīvare kattabbaṃ
chedanaghaṭanavicāraṇasibbanādikaṃ kammaṃ tattha sukusalo so tāya
kusalatāya cīvaraṃ vaḍḍheti tasmā cīvaravaḍḍhakotveva paññāyittha.
Kiṃ panesa karotīti. Jiṇṇapilotikāya hatthakammaṃ dassetvā
suphusitaṃ manāpaṃ cīvaraṃ katvā rajanapariyosāne piṭṭhodakena rajitvā
saṅkhena ghaṭetvā ujjalaṃ manuññaṃ katvā nikkhipati. Cīvarakammaṃ
kātuṃ ajānantā bhikkhū ahate sāṭake gahetvā tassa santikaṃ gantvā
mayaṃ cīvaraṃ kātuṃ na jānāma cīvaraṃ no katvā dethāti vadanti.
So cīvaraṃ āvuso kayiramānaṃ cirena niṭṭhāti mayā kataṃ cīvarameva
atthi ime sāṭake ṭhapetvā taṃ gaṇhitvā gacchathāti nīharitvā
dasseti. Te tassa vaṇṇasampattiṃyeva disvā antaraṃ ajānantā
thiranti saññāya ahatasāṭake cīvaravaḍḍhakassa datvā taṃ gaṇhitvā
gacchanti. Taṃ tehi thokaṃ kiliṭṭhakāle uṇhodakena dhoviyamānaṃ
attano pakatiṃ dasseti. Tattha tattha jiṇṇaṭṭhānaṃ paññāyati.
Te vippaṭisārino honti. Evaṃ āgatāgate pilotikāhi vañcento
so bhikkhu sabbattha pākaṭo jāto. Yathā cesa jetavane tathā
aññatarasmiṃ gāmakepi eko cīvaravaḍḍhako lokaṃ vañceti. Tassa

---------------------------------------------------------------------------------------------
page330.
Sambhattā bhikkhū bhante jetavane kira eko cīvaravaḍḍhako evaṃ lokaṃ
vañcetīti ārocayiṃsu. Athassa etahosi handāhaṃ taṃ nagaravāsikaṃ
vañcemīti pilotikaṃ cīvaraṃ atimanāpaṃ katvā surattaṃ rajitvā taṃ pārupitvā
jetavanaṃ agamāsi. Itaro taṃ disvāva lobhaṃ uppādetvā
bhante idaṃ cīvaraṃ tumhehi katanti pucchi. Āma āvusoti.
Bhante imaṃ cīvaraṃ mayhaṃ detha tumhe aññaṃ labhissathāti. Āvuso
mayaṃ gāmavāsikā dullabhapaccayā imāhaṃ tuyhaṃ datvā attanā kiṃ
pārupissāmīti. Bhante mama santike ahatasāṭakā atthi te
gahetvā tumhākaṃ cīvaraṃ karothāti. Āvuso mayā ettha hatthakammaṃ
dassitaṃ tayi pana evaṃ vadante kiṃ sakkā kātuṃ gaṇhatha nanti
tassa pilotikacīvaraṃ datvā ahatasāṭake ādāya taṃ vañcetvā
pakkāmi. Jetavanavāsikopi taṃ cīvaraṃ pārupitvā katipāhaccayena
uṇhodakena dhovanto jiṇṇapilotikabhāvaṃ disvā lajjito.
Gāmavāsinā cīvaravaḍḍhakena kira jetavanavāsiko vañcitoti tassa
vañcitabhāvo saṅghamajjhe pākaṭo jāto. Athekadivasaṃ bhikkhū dhammasabhāyaṃ
taṃ kathaṃ kathentā nisīdiṃsu. Satthā āgantvā kāya nuttha bhikkhave
etarahi kathāya sannisinnāti pucchi. Te tamatthaṃ ārocayiṃsu.
Satthā na bhikkhave jetavanavāsī cīvaravaḍḍhako idāneva aññe
vañceti pubbepi vañcesiyeva gāmavāsikenāpi na idāneva esa
jetavanavāsiko cīvaravaḍḍhako vañcito pubbepi vañcitoyevāti vatvā
atītaṃ āhari.

---------------------------------------------------------------------------------------------
page331.
     Atīte ekasmiṃ araññāyatane bodhisatto aññataraṃ padumasaraṃ
nissāya ṭhite rukkhe rukkhadevatā hutvā nibbatti. Tadā aññatarasmiṃ
nātimahante sare nidāghasamaye udakaṃ mandaṃ ahosi bahū cettha
macchā honti. Atheko bako macche disvā ekenupāyeneva
ime macche vañcetvā khādissāmīti gantvā udakapariyante
cintento nisīdi. Atha naṃ macchā disvā kiṃ ayya cintento
nisinnosīti pucchiṃsu. Tumhākaṃ cintento nisinnomhīti.
Amhākaṃ cintesi ayyāti. Imasmiṃ sare udakaṃ parittaṃ gocaro
ca mando nidāgho ca mahanto idānime macchā kinnāma
karissantīti tumhākaṃ cintento nisinnomhīti. Atha kiṃ karoma
ayyāti. Sace mayhaṃ vacanaṃ kareyyātha ahaṃ vo ekekaṃ mukhatuṇḍakena
gahetvā ekaṃ pañcavaṇṇapadumasañchannaṃ mahāsaraṃ netvā vissajjeyyanti.
Ayya paṭhamakappato paṭṭhāya macchānaṃ cintanabako nāma natthi tvaṃ
amhesu ekekaṃ khāditukāmosa na mayaṃ tuyhaṃ saddahāmāti.
Nāhaṃ khādissāmi sace pana sarassa atthibhāvaṃ mayhaṃ na saddahatha
ekaṃ macchaṃ mayā saddhiṃ saraṃ passituṃ pesethāti āha.
Macchā tassa saddahitvā ayaṃ jalepi thalepi samatthoti ekaṃ
kāḷamahāmacchaṃ adaṃsu imaṃ gahetvā gacchathāti. So taṃ gahetvā
netvā sare vissajjetvā sabbaṃ saraṃ dassetvā puna ānetvā
tesaṃ macchānaṃ santike vissajjesi. So tesaṃ macchānaṃ sarassa
sampattiṃ vaṇṇesi. Te tassa kathaṃ sutvā gantukāmā hutvā

---------------------------------------------------------------------------------------------
page332.
Sādhu ayya amhe gaṇhitvā gacchāhīti āhaṃsu. Bako paṭhamaṃ taṃ
kāḷamahāmacchameva gahetvā saratīraṃ netvā saraṃ dassetvā saratīre
jātavaruṇarukkhe nilīyitvā taṃ viṭapantare pakkhipitvā tuṇḍena
vijjhanto jīvitakkhayaṃ pāpetvā maṃsaṃ khāditvā kaṇṭake rukkhamūle
pātetvā puna gantvā vissaṭṭho me so maccho añño
āgacchatūti etenupāyena ekekaṃ gahetvā sabbe macche khāditvā
puna āgato ekaṃ macchaṃpi nāddasa. Eko panettha kakkaṭako
avasiṭṭho. Bako tampi khāditukāmo hutvā bho kakkaṭaka mayā
sabbe te macchā netvā padumasañchanne mahāsare vissajjitā
ehi tampi nessāmīti. Maṃ gahetvā gacchanto kathaṃ gaṇhissasīti.
Ḍaṃsitvā gaṇhissāmīti. Tvaṃ evaṃ gahetvā gacchanto maṃ pātessasi
nāhaṃ tayā saddhiṃ gamissāmīti. Mā bhāyi ahaṃ taṃ sugahitaṃ gahetvā
gamissāmīti. Kakkaṭako cintesi imassa macche gahetvā sare
vissajjanannāma natthi sace pana maṃ sare vissajjessati iccetaṃ
kusalaṃ no ce vissajjessati gīvamassa chinditvā jīvitaṃ harissāmīti.
Atha naṃ evamāha samma baka na kho maṃ sugahitaṃ gahetuṃ sakkhissasi
amhākampana gahaṇaṃ sugahaṇaṃ sacāhaṃ aḷena tava gīvaṃ gahetuṃ labhissāmi
tava gīvaṃ sugahitaṃ katvā tayā saddhiṃ gamissāmīti. So taṃ vañcetukāmo
esa manti ajānanto sādhūti sampaṭicchi. Kakkaṭako attano
aḷehi kammārasaṇḍāsena viya tassa gīvaṃ sugahitaṃ katvā idāni
gacchāhīti āha. So taṃ netvā saraṃ dassetvā varuṇarukkhābhimukho

---------------------------------------------------------------------------------------------
page333.
Pāyāsi. Kakkaṭako āha mātula ayaṃ saro etto tvaṃ pana
ito nesīti. Bako piyamātulo ahaṃ na bhaginiputtosi vata me
tvanti vatvā tvaṃ esa maṃ ukkhipitvā vicaranto mayhaṃ dāsoti
saññaṃ karosi maññe passetaṃ varuṇarukkhamūle kaṇṭakarāsiṃ yathā
cete sabbe macchā khāditā tampi tatheva khādissāmīti āha.
Kakkaṭako ete macchā attano bālatāya tayā khāditā ahampana
te me khādituṃ na dassāmi taññeva pana vināsaṃ pāpessāmi tvaṃ
hi bālatāya mayā vañcitabhāvaṃ na jānāsi marantā ubhopi marissāma
esa te sīsaṃ chinditvā bhūmiyaṃ khipissāmīti vatvā saṇḍāsena viya
aḷena tassa gīvaṃ nippīḷesi. So vivaṭena mukhena akkhīhi assunā
paggharantena maraṇabhayatajjito sāmi ahaṃ taṃ na khādissāmi jīvitaṃ
me dehīti āha. Yadi evaṃ otaritvā maṃ sarasmiṃ vissajjehīti. So
nivattitvā sarameva otaritvā kakkaṭakaṃ sarapariyante paṅkapiṭṭhe ṭhapesi.
Kakkaṭako kattarikāya kumudanāḷaṃ kappento viya tassa gīvaṃ kappetvā
udakaṃ pāvisi. Taṃ acchariyaṃ disvā varuṇarukkhe adhivatthā devatā
vanaṃ unnādayamānā sādhukāraṃ dadamānā madhurassarena imaṃ gāthamāha
         nāccantaṃ nikatippañño      nikatyā sukhamedhati
         ārādheti nikatippañño     bako kakkaṭakāmivāti.
     Tattha nāccantaṃ nikatippañño nikatyā sukhamedhatīti nikati
vuccati vañcanā nikatipañño vañcanapañño puggalo tāya nikatyā
nikatiyā vañcanāya nāccantaṃ sukhamedhati niccakālaṃ sukhasmiṃyeva patiṭṭhātuṃ

---------------------------------------------------------------------------------------------
page334.
Na sakkoti ekantaṃ pana vināsaṃ pāpuṇātiyevāti attho. Ārādhetīti
paṭilabhati nikatipañño kerāṭikabhāvaṃ sikkhitapañño pāpapuggalo
attanā katassa pāpassa phalaṃ paṭilabhati vindatīti attho. Kathaṃ.
Bako kakkaṭakāmivāti yathā bako kakkaṭakā gīvacchedaṃ pāpuṇi evaṃ
pāpapuggalo attanā katapāpato diṭṭhadhamme vā samparāye vā
bhayaṃ ārādheti paṭilabhati. Imamatthaṃ pakāsento mahāsatto vanaṃ
unnādento dhammaṃ desesi.
     Satthā na bhikkhave idāneva tena gāmavāsicīvaravaḍḍhakeneva
vañcito atītepi vañcitoyevāti imaṃ dhammadesanaṃ āharitvā anusandhiṃ
ghaṭetvā jātakaṃ samodhānesi tadā bako jetavanavāsī cīvaravaḍḍhako
ahosi kakkaṭako gāmavāsī cīvaravaḍḍhako rukkhadevatā pana ahameva
ahosīti.
                     Bakajātakaṃ aṭṭhamaṃ.
                       ---------
                       9 Nandajātakaṃ
     maññe sovaṇṇayo rāsīti idaṃ satthā jetavane viharanto
sārīputtattherassa saddhivihārikaṃ ārabbha kathesi.
     So kira bhikkhu suvaco ahosi vacanakkhamo therassa mahantena
ussāhena upakāraṃ karoti. Athekaṃ samayaṃ thero satthāraṃ āpucchitvā
cārikaṃ pakkanto dakkhiṇāgirijanapadaṃ agamāsi. So bhikkhu tattha

---------------------------------------------------------------------------------------------
page335.
Gatakāle mānatthaddho hutvā therassa vacanaṃ na karoti. Āvuso
idaṃ nāma karohīti vutte pana therassa paṭipakkho ahosi. Thero
tassa ajjhāsayaṃ na jānāti. So tattha cārikaṃ caritvā puna
jetavanaṃ āgato. So bhikkhu therassa jetavanavihāraṃ āgatakālato
paṭṭhāya puna tādisova jāto. Thero tathāgatassa ārocesi bhante
mayhaṃ eko saddhivihāriko ekasmiṃ ṭhāne satena kītadāso viya
ahosi ekasmiṃ ṭhāne mānatthaddho hutvā idannāma karohīti vutte
paṭipakkho hotīti. Satthā nāyaṃ sārīputta bhikkhu idāneva evaṃsīlo
pubbepesa ekaṃ ṭhānaṃ gato satena kītadāso viya hoti ekaṃ ṭhānaṃ
gato paṭipakkho paṭisattu hotīti vatvā therena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
ekasmiṃ kuṭumbikakule paṭisandhiṃ gaṇhi. Tasseko sahāyako kuṭumbiko
sayaṃ mahallako. Bhariyā panassa taruṇī. Sā taṃ nissāya puttaṃ
paṭilabhi. So cintesi ayaṃ itthī taruṇattāva mama accayena
kañcideva purisaṃ gahetvā imaṃ mama dhanaṃ vināseyya puttassa me na
dadeyya yannūnāhaṃ imaṃ dhanaṃ paṭhavīgataṃ kareyyanti. Ghare nandaṃ
nāma dāsaṃ gahetvā araññaṃ gantvā ekasmiṃ ṭhāne taṃ dhanaṃ nidahitvā
tassa ācikkhitvā tāta nanda imaṃ dhanaṃ mama accayena mayhaṃ puttassa
ācikkheyyāsi mā dhanaṃ pariccajīti ovaditvā kālamakāsi.
Puttopissa anukkamena vayappatto jāto. Atha naṃ mātā āha tāta
tava pitā nandadāsaṃ gahetvā dhanaṃ nidhesi taṃ āharāpetvā kuṭumbaṃ

---------------------------------------------------------------------------------------------
page336.
Saṇṭhapehīti. So ekadivasaṃ nandaṃ āha mātula atthi kiñci
mayhaṃ pitarā dhanaṃ nidahitanti. Āma sāmīti. Kahaṃ nidahitanti.
Araññe sāmīti. Tenahi gacchāmāti kuddālapiṭakaṃ ādāya nidhiṭṭhānaṃ
gantvā kahaṃ mātula dhananti āha. Nando āruyha dhanamatthake
ṭhatvā dhanaṃ nissāya mānaṃ uppādetvā are dāsīputtacetaka kuto
te imasmiṃ ṭhāne dhananti kumāraṃ akkosati. Kumāro tassa
pharusavacanaṃ asuṇanto viya tenahi gacchāmāti taṃ gahetvā paṭinivattitvā
puna dve tayo divase atikkamitvā agamāsi. Nando tatheva
akkosati. Kumāro tena saddhiṃ pharusavacanaṃ avatvā ayaṃ
dāso ito paṭṭhāya dhanaṃ ācikkhissāmīti gacchati gantvā pana
akkosati tattha kāraṇaṃ na jānāmi atthi nu kho pana me pitu
sahāyo kuṭumbiko taṃ paṭipucchitvā jānissāmīti bodhisattassa santikaṃ
gantvā sabbaṃ taṃ pavuttiṃ ārocetvā kinnu kho tāta kāraṇanti
pucchi. Bodhisatto yasmiṃ te tāta ṭhāne ṭhito nando akkosati
tattheva pitu santakaṃ dhanaṃ tasmā yadā te nando akkosati
tadā naṃ ehi are dāsaka akkosasīti ākaḍḍhitvā kuddālaṃ
gahetvā taṇṭhānaṃ bhinditvā kulasantakaṃ dhanaṃ nīharitvā dāsaṃ
ukkhipāpetvā dhanaṃ āharāti vatvā imaṃ gāthamāha
       maññe sovaṇṇayo rāsi      sovaṇṇamālā ca nandako
       yattha dāso āmajāto      ṭhito thullāni gajjatīti.
     Tattha maññeti evaṃ ahaṃ jānāmi. Sovaṇṇayoti sundaro

---------------------------------------------------------------------------------------------
page337.
Vaṇṇo etesanti suvaṇṇāni. Kāni tāni. Rajatamaṇikāñcanapavāḷādīni
ratanāni. Imasmiṃ hi ṭhāne sabbānetāni suvaṇṇānīti adhippetāni.
Tesaṃ rāsi sovaṇṇayo rāsi. Sovaṇṇamālā cāti tuyhaṃ pitu santakā
suvaṇṇamālāpi ca etthevāti maññāmi. Nandako yattha dāsoti
yasmiṃ ṭhāne ṭhito nandako dāso. Āmajātoti āma ahaṃ vo
dāsīti evaṃ dāsabyaṃ upagatāya āmadāsīsaṅkhātāya dāsiyā
putto. Ṭhito thullāni gajjatīti so yasmiṃ ṭhāne ṭhito
thullāni pharusavacanāni vadati tattheva te kuladhanaṃ evamahantaṃ
maññāmīti bodhisatto kumārassa dhanagahaṇupāyaṃ ācikkhi.
     Kumāro bodhisattaṃ vanditvā gharaṃ gantvā nandaṃ ādāya
nidhiṭṭhānaṃ gantvā yathānusiṭṭhaṃ paṭipajjitvā taṃ dhanaṃ āharitvā
kuṭumbaṃ saṇṭhapetvā bodhisattassa ovāde ṭhatvā dānādīni
puññāni katvā jīvitapariyosāne yathākammaṃ gato.
      Satthā pubbepeso evaṃsīloyevāti vatvā imaṃ dhammadesanaṃ
āharitvā anusandhiṃ ghaṭetvā jātakaṃ samodhānesi tadā nando
sārīputtassa saddhivihāriko ahosi kuṭumbikaputto sārīputto
paṇḍitakuṭumbiko pana ahamevāti.
                     Nandajātakaṃ navamaṃ.
                      ----------

---------------------------------------------------------------------------------------------
page338.
                    10 Khadiraṅgārajātakaṃ
     kāmaṃ patāmi nirayanti idaṃ satthā jetavane viharanto anāthapiṇḍikassa
dānaṃ ārabbha kathesi.
     Anāthapiṇḍiko hi vihārameva ārabbha catuppaññāsakoṭidhanaṃ buddhasāsane
vikiritvā tīhi ratanehi aññattha ratanasaññameva anuppādetvā satthari
jetavane viharante devasikaṃ tīṇi mahāupaṭṭhānāni gacchati pātova
ekavāraṃ gacchati katapātarāso ekavāraṃ sāyaṇhe ekavāraṃ.
Aññānipi antarupaṭṭhānāni hontiyeva. Gacchanto ca kinnu
ādāya āgatoti sāmaṇerā vā daharā vā hatthampi me
olokeyyunti tucchahattho nāma na gatapubbo pātova gacchanto
yāguṃ gāhāpetvā gacchati katapātarāso sappinavanītamadhuphāṇitādīni
sāyaṇhasamaye gandhamālāvatthahattho gacchati. Evaṃ divase divase
pariccajantassa panassa pariccāge pamāṇaṃ natthi. Bahū vohārūpajīvinopissa
hatthato paṇṇe āropetvā aṭṭhārasakoṭisaṅkhyaṃ dhanaṃ iṇaṃ gaṇhiṃsu.
Tesaṃ mahāseṭṭhī dhanaṃ āharāpeti. Aññā panassa kulasantakā
aṭṭhārasakoṭiyo nadītīre nidahitvā ṭhapitā acīravatodakena
nadīkūle bhinne mahāsamuddaṃ paviṭṭhā. Tā yathāpidahitalañcitāva
lohacāṭiyo aṇṇavakucchiyaṃ pavattamānā vicaranti. Gehe
panassa pañcannaṃ bhikkhusatānaṃ niccabhattaṃ nibaddhameva hoti.
Seṭṭhino hi gehaṃ bhikkhusaṅghassa cātummahāpathe

---------------------------------------------------------------------------------------------
page339.
Khaṇitapokkharaṇīsadisaṃ sabbesaṃ bhikkhūnaṃ mātāpituṭṭhāne ṭhitaṃ. Tenassa
gharaṃ sammāsambuddhopi gacchati asītimahātherāpi gacchantiyeva sesabhikkhūnaṃ
pana āgacchantānañca gacchantānañca pamāṇaṃ natthi.
     Tampana gharaṃ sattabhūmikaṃ sattadvārakoṭṭhapaṭimaṇḍitaṃ. Tassa
catutthe dvārakoṭṭhake ekā micchādiṭṭhikā devatā vasati. Sā
sammāsambuddhe gehaṃ pavisante nikkhamante ca attano vimāne
ṭhātuṃ na sakkoti dārake gahetvā otaritvā bhūmiyaṃ patiṭṭhati
asītimahātheresupi pavisantesu ca nikkhamantesu ca tatheva karoti.
Sā cintesi samaṇagotame ca sāvakesu cassa imaṃ gehaṃ pavisantesu
mayhaṃ sukhannāma natthi niccakālaṃ otaritvā bhūmiyaṃ ṭhātuṃ na
sakkhissāmi yathā ime etaṃ gharaṃ na pavisanti tathā mayā
kātuṃ vaṭṭatīti. Athekadivasaṃ sayanūpagatasseva mahākammantikassa
santikaṃ gantvā obhāsaṃ pharitvā aṭṭhāsi ko etthāti ca
vutte ahaṃ catutthadvārakoṭṭhake nibbattadevatāti āha. Kasmā
āgatāsīti. Tumhe seṭṭhissa kiriyaṃ na passatha attano
pacchimakālaṃ anoloketvā dhanaṃ nīharitvā samaṇagotamaṃyeva pūreti
neva vaṇijjaṃ payojeti na kammante paṭṭhapeti tumhe seṭṭhiṃ
ovadatha yathā attano kammaṃ karoti yathā ca samaṇo gotamo
sasāvako imaṃ gharaṃ na pavisati tathā karothāti. Atha naṃ so
āha bāladevate seṭṭhī dhanaṃ vissajjento niyyānike buddhasāsane
vissajjeti so sace maṃ cuḷāyaṃ gahetvā vikkiṇissati nevāhaṃ

---------------------------------------------------------------------------------------------
page340.
Kiñci kathessāmi gaccha tvanti. Sā punekadivasaṃ seṭṭhino
jeṭṭhaputtaṃ upasaṅkamitvā tatheva ovadi. Sopi taṃ purimanayeneva
tajjesi. Seṭṭhinā pana saddhiṃ kathetuṃyeva na sakkoti. Seṭṭhinopi
nirantaraṃ dānaṃ dentassa vohāre akarontassa sāpateyye mandībhūte
dhanaṃ parikkhayaṃ agamāsi. Athassa anukkamena dāḷiddiyaṃ sampattassa
paribhogasāṭakasayanabhājanāni purāṇasadisāni na bhaviṃsu. Evaṃbhūtopi
bhikkhusaṅghassa dānaṃ deti paṇītaṃ katvā pana dātuṃ na sakkoti. Atha naṃ
ekadivasaṃ vanditvā nisinnaṃ satthā diyyati pana te gahapati kule
dānanti pucchi. So diyyati bhante tañca lūkhaṃ kāṇājikaṃ bilaṅgadutiyanti
āha. Atha naṃ satthā gahapati lūkhaṃ dānaṃ demīti mā cittaṃ saṅkopayittha
cittasmiṃ hi paṇīte buddhapaccekabuddhasāvakānaṃ dinnaṃ dānaṃ lūkhaṃ
nāma na hoti kasmā vipākamahantattāti āha. Cittaṃ hi paṇītaṃ
kātuṃ sakkontassa dānaṃ lūkhaṃ nāma natthīti cetaṃ evaṃ veditabbaṃ
      natthi citte pasannamhi      appakā nāma dakkhiṇā
      tathāgate vā sambuddhe     athavā tassa sāvake
                  na kiratthi anomadassisu
                  pāricariyā buddhesu appikā
                  lūkhāya aloṇikāya ca
                  passa phalaṃ kummāsapiṇḍiyāti.
     Aparampi āha gahapati tvaṃ tāva lūkhaṃ dānaṃ dadamāno

---------------------------------------------------------------------------------------------
page341.
Aṭṭhannaṃ ariyapuggalānaṃ desi ahaṃ velāmakāle sakalajambūdīpaṃ
unnaṅgalaṃ katvā satta ratanāni dadamāno pañca mahānadiyo
ekoghapuṇṇaṃ katvā viya ca mahādānaṃ pavattayamāno tisaraṇagataṃ
vā pañcasīlarakkhakaṃ vā kañci nālatthaṃ dakkhiṇeyyapuggalā nāma
evaṃ dullabhā tasmā lūkhaṃ me dānanti mā cittaṃ saṅkopayitthāti
evañca pana vatvā velāmasuttaṃ kathesi.
     Atha kho sā devatā issarakāle seṭṭhinā saddhiṃ kathetuṃ
asakkontī idānāyaṃ duggatattā mama vacanaṃ gaṇhissatīti maññamānā
aḍḍharattikasamaye sirigabbhaṃ pavisitvā obhāsaṃ pharitvā ākāse
aṭṭhāsi. Seṭṭhī taṃ disvā ko esoti āha. Ahaṃ mahāseṭṭhi
catutthadvārakoṭṭhake adhivatthā devatāti. Kimatthaṃ āgatāsīti.
Tuyhaṃ ovādaṃ kathetukāmā hutvā āgatāti. Tenahi kathehīti.
Mahāseṭṭhi tvaṃ pacchimakālaṃ na cintesi puttadhītaro na olokesi
samaṇassa gotamassa sāsane bahudhanaṃ vippakiṇṇaṃ so tvaṃ ativelaṃ
dhanavissajjanena vā vaṇijjakammantānaṃ akaraṇena vā samaṇaṃ gotamaṃ
nissāya duggato jāto evaṃbhūtopi samaṇaṃ gotamaṃ na muñcasi
ajjāpi te samaṇā gharaṃ pavisantiyeva tehi nīhaṭaṃ na sakkā
paccāharāpetuṃ gahitameva hoti ito paṭṭhāya pana sayañca
samaṇassa gotamassa santikaṃ mā gamittha sāvakānañcassa imaṃ
gharaṃ pavisituṃ mā adāsi samaṇaṃ gotamaṃ nivattitvāpi anolokento
attano vohāre ca vaṇijjañca katvā kuṭumbaṃ saṇṭhapehīti.

---------------------------------------------------------------------------------------------
page342.
Atha naṃ so evamāha ayaṃ tayā mayhaṃ dātabbo ovādoti.
Āma ayanti. Tādisānaṃ devatānaṃ satenapi sahassenapi satasahassenapi
akampanīyo ahaṃ dasabalena kato mama ca saddhā sineru viya acalā
supatiṭṭhitā mayā niyyānike ratanasāsane dhanaṃ vissajjitaṃ ayuttaṃ te
kathitaṃ buddhasāsane pahāro dinno evarūpāya anācārāya dussīlāya
kālakaṇṇiyā saddhiṃ tayā mama ekagehe vasanakiccaṃ natthi sīghaṃ
mama gehā nikkhamitvā aññattha gacchāti. Sā sotāpannassa
ariyasāvakassa vacanaṃ sutvā ṭhātuṃ asakkontī attano vasanaṭṭhānaṃ
gantvā dārake hatthena gahetvā nikkhami nikkhamitvā ca pana
aññattha vasanaṭṭhānaṃ alabhamānā seṭṭhiṃ khamāpetvā tattheva
vasissāmīti nagarapariggāhakadevaputtassa santikaṃ gantvā taṃ vanditvā
aṭṭhāsi kenatthena āgatāsīti ca vuttā ahaṃ sāmi anupadhāretvā
anāthapiṇḍikena saddhiṃ kathesiṃ so maṃ kujjhitvā vasanaṭṭhānā
nikkaḍḍhi maṃ seṭṭhissa santikaṃ netvā khamāpetvā vasanaṭṭhānaṃ
me dethāti. Kiṃ pana tayā seṭṭhī vuttoti. Sāmi ito
paṭṭhāya buddhupaṭṭhānaṃ saṅghupaṭṭhānaṃ mā kari samaṇassa gotamassa
ghare pavesanaṃ mā adāsīti evaṃ me vutto sāmīti. Ayuttaṃ
tayā vuttaṃ sāsane pahāro dinno ahaṃ taṃ ādāya seṭṭhino
santikaṃ gantuṃ na ussahāmīti. Sā tassa santikā saṅgahaṃ alabhitvā
catunnaṃ mahārājānaṃ santikaṃ agamāsi tehipi tatheva paṭikkhittā
sakkaṃ devarājaṃ upasaṅkamitvā taṃ pavutta ācikkhitvā ahaṃ devarāja

---------------------------------------------------------------------------------------------
page343.
Vasanaṭṭhānaṃ alabhamānā dārake hatthena gahetvā anāthā vicarāmi
tumhākaṃ siriyā mayhaṃ vasanaṭṭhānaṃ dāpethāti suṭṭhutaraṃ yāci. Sopi
taṃ āha tayā ayuttaṃ kataṃ jinasāsane pahāro dinno ahampi taṃ nissāya
seṭṭhinā saddhiṃ kathetuṃ na sakkomi ekampana te seṭṭhissa khamanupāyaṃ
kathessāmīti. Sādhu deva kathehīti. Mahāseṭṭhissa hatthato
manussehi paṇṇaṃ āropetvā aṭṭhārasakoṭisaṅkhyaṃ dhanaṃ gahitaṃ
atthi tvaṃ tassa āyuttakavesaṃ gahetvā kañci ajānāpetvā
tāni paṇṇāni ādāya katipayehi yakkhataruṇehi parivārito ekena
hatthena paṇṇaṃ ekena lekhaṃ gahetvā tesaṃ gehaṃ gantvā
gehamajjhe ṭhitā attano yakkhānubhāvena te uttāsetvā
imaṃ tumhākaṃ iṇapaṇṇaṃ passatha amhākaṃ seṭṭhī attano
issarakāle tumhe na kiñci āha idāni duggato jāto tumhehi
gahitakahāpaṇe dethāti vatvā attano yakkhānubhāvaṃ dassetvā
sabbāpi aṭṭhārasa hiraññakoṭiyo sodhetvā seṭṭhissa tucchakoṭṭhe
pūretvā aññaṃ aciravatīnadītīre nidahitadhanaṃ nadīkūle bhinne samuddaṃ
paviṭṭhakaṃ atthi tampi attano ānubhāvena āharitvā koṭṭhe
pūretvā aññampi asukaṭṭhāne nāma assāmikaṃ aṭṭhārasakoṭimattaṃ
dhanaṃ atthi tampi āharitvā tucchakoṭṭhe pūrehi imāhi
catuppaññāsakoṭīhi imaṃ tucchakoṭṭhapūraṇaṃ daṇḍakammaṃ katvā
mahāseṭṭhiṃ khamāpehīti.
     Sā sādhu devāti tassa vacanaṃ sampaṭicchitvā vuttanayeneva

---------------------------------------------------------------------------------------------
page344.
Sabbaṃ dhanaṃ āharitvā aḍḍharattikasamaye seṭṭhissa sirigabbhaṃ pavisitvā
obhāsaṃ pharitvā ākāse aṭṭhāsi ko esoti vutte ahante
mahāseṭṭhi catutthadvārakoṭṭhake adhivatthā andhabāladevatā
mayā mahāmohamūḷhāya buddhaguṇe ajānitvā purimesu divasesu
tumhehi saddhiṃ kiñci kathitaṃ atthi taṃ me dosaṃ khamatha sakkassāpi
me devarājassa vacanena tumhākaṃ iṇaṃ sodhetvā aṭṭhārasa
koṭiyo tasmiṃ tasmiṃ ṭhāne assāmikadhanassa aṭṭhārasa koṭiyoti
catuppaññāsakoṭiyo āharitvā tucchakoṭṭhapūraṇena daṇḍakammaṃ kataṃ
jetavanavihāraṃ ārabbha parikkhayaṃ gatadhanaṃ sabbaṃ sampiṇḍitaṃ vasanaṭṭhānaṃ
alabhamānā kilamāmi mayā aññāṇatāya kathitaṃ manasi akatvā
khamatha mahāseṭṭhīti āha. Anāthapiṇḍiko tassā vacanaṃ sutvā
cintesi ayaṃ devatā daṇḍakammañca me katanti vadati attano
ca dosaṃ paṭijānāti satthā imaṃ vinetvā attano guṇe
jānāpessati sammāsambuddhassa pana dassessāmīti. Atha naṃ āha
samma devate sacepi maṃ khamāpetukāmā satthu santike khamāpehīti.
Sā sādhu evaṃ karissāmi satthu pana maṃ santikaṃ gahetvā
gacchāhīti. So sādhūti vatvā vibhātāya rattiyā pātova taṃ
gahetvā satthu santikaṃ gantvā tāya kataṃ kammaṃ sabbaṃ tathāgatassa
ārocesi. Satthā tassa vacanaṃ sutvā idha gahapati pāpapuggalopi
yāva pāpaṃ na paccati tāva bhadrāni passati yadā panassa
pāpaṃ paccati tadā pāpameva passati bhadrapuggalopi yāva

---------------------------------------------------------------------------------------------
page345.
Bhadraṃ na paccati tāva pāpāni passati yadā panassa bhadraṃ
paccati tadā bhadrameva passatīti vatvā imā dhammapade dve
gāthā abhāsi
        pāpopi passatī bhadraṃ    yāva pāpaṃ na paccati
        yadā ca paccatī pāpaṃ    atha pāpāni passati
        bhadropi passatī pāpaṃ    yāva bhadraṃ na paccati
        yadā ca paccatī bhadraṃ    atha bhadrāni passatīti.
     Imāsañca pana gāthānaṃ pariyosāne sā devatā sotāpattiphale
patiṭṭhāsi. Sā cakkaṅkitesu satthu pādesu nipatitvā mayā
bhante rāgarattāya dosaduṭṭhāya mohamūḷhāya avijjandhāya tumhākaṃ
guṇe ajānantiyā pāpakaṃ vacanaṃ vuttaṃ taṃ me khamathāti satthāraṃ
khamāpetvā mahāseṭṭhiṃ khamāpesi. Tasmiṃ samaye anāthapiṇḍiko
satthu purato attano guṇaṃ kathesi bhante ayaṃ devatā buddhupaṭṭhānādīni
mā karohīti vārayamānāpi maṃ vāretuṃ nāsakkhi dānaṃ na dātabbanti
imāya vāriyamānopi ahaṃ adāsimeva nanu esa bhante mayhaṃ
guṇoti. Satthā tvaṃ khosi gahapati sotāpanno ariyasāvako
acalasaddho visuddhadassano tuyhaṃ imāya appesakkhadevatāya
vārentiyā avāritabhāvo anacchariyo yampana pubbe paṇḍitā
anuppanne buddhe aparipakkaññāṇe ṭhitā kāmāvacarissarena mārena
ākāse ṭhatvā sace dānaṃ dassasi imasmiṃ niraye pacissasīti

---------------------------------------------------------------------------------------------
page346.
Asītihatthagambhīraṃ aṅgārakāsuṃ dassetvā mā dānaṃ adāsīti vāritā
padumakaṇṇikamajjhe ṭhatvā dānaṃ adaṃsu idaṃ acchariyanti vatvā
anāthapiṇḍikena yācito atītaṃ āhari.
     Atīte bārāṇasiyaṃ brahammadatte rajjaṃ kārente bodhisatto
bārāṇasīseṭṭhissa kule nibbattitvā nānappakārehi sabbūpakaraṇehi
devakumāro viya saṃvaḍḍhiyamāno anukkamena viññutaṃ patvā
soḷasavassikakāleyeva sabbasippesu nipphattiṃ patto. So pitu
accayena seṭṭhiṭṭhāne ṭhatvā catūsu nagaradvāresu catasso
dānasālāyo majjhe nagarassa ekaṃ attano nivesanadvāre ekanti
cha dānasālāyo kāretvā mahādānaṃ deti sīlaṃ rakkhati uposathakammaṃ
karoti. Athekadivasaṃ pātarāsavelāya bodhisattassa nānaggarasamanuññabhojane
upanīyamāne eko paccekabuddho sattāhaccayena nirodhā vuṭṭhāya
bhikkhācāravelaṃ sallakkhetvā ajja mayā bārāṇasīseṭṭhissa gehadvāraṃ
gantuṃ vaṭṭatīti nāgalatādantakaṭṭhaṃ khāditvā anotattadahe mukhaṃ
dhovitvā manosilātale ṭhito nivāsetvā kāyabandhanaṃ bandhitvā
cīvaraṃ pārupitvā iddhimayamattikapattaṃ ādāya ākāsenāgantvā
bodhisattassa bhatte upanītamatte gehadvāre aṭṭhāsi. Bodhisatto
taṃ disvāva āsanā vuṭṭhāya nipaccakāraṃ dassetvā purisaṃ kammakārakaṃ
olokesi. Kiṃ karomi sāmīti vutte ayyassa pattaṃ āharathāti
āha. Taṃ khaṇaññeva māro pāpimā vikampamāno uṭṭhāya ayaṃ
paccekabuddho ito satta divase āhāraṃ na labhi ajja alabhamāno

---------------------------------------------------------------------------------------------
page347.
Nassissati imañca vināsessāmi seṭṭhino ca dānantarāyaṃ karissāmīti
taṃ khaṇaññeva āgantvā antaravatthumhi asītihatthamattaṃ aṅgārakāsuṃ
nimmini. Sā khadiraṅgārapuṇṇā sampajjalitā sajotibhūtā avīcimahānirayo
viya khāyittha. Tampana māpetvā sayaṃ ākāse aṭṭhāsi.
Pattāharaṇatthāya gacchamāno puriso taṃ disvā mahābhayaṃ patto
nivatti. Bodhisatto kiṃ tāta nivattosīti pucchi. Ayaṃ sāmi
antaravatthumhi mahatī aṅgārakāsu sampajjalitā atthi sajotibhūtāti.
Athañño athaññoti evaṃ āgatāgatā sabbepi bhayappattā vegena
palāyiṃsu. Bodhisatto cintesi ajja mayhaṃ dānantarāyaṃ kātukāmo
vasavatti māro uyyutto bhavissati na kho pana jānāti mārasatena
mārasahassena mārasatasahassenāpi mayhaṃ akampiyabhāvaṃ ajjadāni mayhaṃ
vā mārassa vā balamahantataṃ ānubhāvamahantataṃ jānissāmīti taṃ
yathāsajjitameva bhattapātiṃ sayaṃ ādāya gehā nikkhami aṅgārakāsuyā
taṭe ṭhatvā ākāsaṃ olokento māraṃ disvā kosi tvanti āha.
Ahaṃ māroti. Ayaṃ aṅgārakāsu tayā nimmitāti. Āma mayāti.
Kimatthāyāti. Tava dānassa antarāyakaraṇatthāya ca paccekabuddhassa
ca jīvitavināsanatthāyāti. Bodhisatto neva te ahaṃ attano
dānassa antarāyaṃ na paccekabuddhassa jīvitantarāyaṃ kātuṃ dassāmi
ajjadāni mayhaṃ vā tava vā balamahantataṃ ānubhāvamahantataṃ jānissāmīti
aṅgārakāsuyā taṭe ṭhatvā bhante paccekbuddha ahaṃ imissāpi
aṅgārakāsuyā adhosīso patamānopi na nivattissāmi kevalaṃ tumhe

---------------------------------------------------------------------------------------------
page348.
Mayā dinnaṃ bhojanaṃ paṭiggaṇhathāti vatvā imaṃ gāthamāha
      kāmaṃ patāmi nirayaṃ       uddhaṃpādo avaṃsiro
      nānariyaṃ karissāmi       handa piṇḍaṃ paṭiggahāti.
     Tatrāyaṃ piṇḍattho bhante sacāhaṃ tumhākaṃ piṇḍapātaṃ
dento ekaṃseneva imaṃ nirayaṃ uddhaṃpādo avaṃsiro hutvā patāmi
tathāpi yadidaṃ adānañca asīlañca ariyehi akattabbattā anariyehi
ca kattabbattā anariyanti vuccati na taṃ anariyaṃ karissāmi handa
imaṃ mayā diyyamānaṃ piṇḍaṃ paṭiggaṇhāhīti. Ettha ca handāti
upasaggatthe nipāto.
     Evaṃ vatvā bodhisatto daḷhasamādānena bhattapātiṃ gahetvā
aṅgārakāsumatthakena pakkhanto. Tāvadeva asītihatthagambhīrāya
aṅgārakāsuyā talato uparupari jātaṃ satapupphitaṃ ekaṃ mahāpadumaṃ uggantvā
bodhisattassa pāde sampaṭicchi. Tato mahātumbamattā reṇu
uggantvā mahāsattassa muddhani ṭhatvā patitvā sakalasarīraṃ
suvaṇṇacuṇṇasamokiṇṇamiva akāsi. So padumakaṇṇikāya ṭhatvā
nānaggarasabhojanaṃ paccekabuddhassa patte patiṭṭhāpesi. So taṃ
paṭiggahetvā anumodanaṃ katvā pattaṃ ākāse khipitvā passantasseva
mahājanassa sayampi vehāsaṃ abbhuggantvā nānappakāraṃ valāhakapantiṃ
maddamāno viya himavantameva gato. Māropi parājito domanassaṃ
patvā attano vasanaṭṭhānameva gato. Bodhisatto pana padumakaṇṇikāya
ṭhito mahājanassa dānasīlasaṃvaṇṇanena dhammaṃ desetvā

---------------------------------------------------------------------------------------------
page349.
Mahājanena parivuto attano nivesanameva pavisitvā yāvajīvaṃ dānādīni
puññāni karitvā yathākammaṃ gato.
     Satthā nayidaṃ gahapati acchariyaṃ yaṃ tvaṃ evaṃdassanasampanno
etarahi devatāya na kampito pubbepi paṇḍitehi katameva acchariyanti
imaṃ dhammadesanaṃ āharitvā anusandhiṃ ghaṭetvā jātakaṃ samodhānesi
tadā paccekabuddho tattheva parinibbāyi māraṃ parājayitvā
padumakaṇṇikāya ṭhatvā paccekabuddhassa piṇḍapātadāyako bārāṇasīseṭṭhī
pana ahamevāti.
                   Khadiraṅgārajātakaṃ dasamaṃ.
                   Kulāvakavaggo catuttho.