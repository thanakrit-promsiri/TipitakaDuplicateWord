AṬṬHAKATHĀ Book 25 : PĀḶI ROMAN
Dha.A.8 taṇhā-brāhmaṇa

Page 1-100.

page1.
                    24. Taṇhāvaggavaṇṇanā
                      ----------
                  1. Kapilamacchavatthu. (240)
     "manujassāti imaṃ dhammadesanaṃ satthā jetavane viharanto
kapilamacchaṃ ārabbha kathesi.
     Atīte kira kassapassa bhagavato parinibbutakāle dve kulabhātaro
nikkhamitvā sāvakānaṃ santike pabbajiṃsu. Tesu jeṭṭho sodhano
nāma ahosi, kaniṭṭho kapilo nāma. Mātā pana nesaṃ sādhanī
nāma, kaniṭṭhabhaginī tāpanā nāma. Tāpi bhikkhunīsu pabbajiṃsu. Evaṃ tesu
pabbajitesu, ubho bhātaro ācariyupajjhāyānaṃ vattappaṭivattaṃ
katvā viharantā ekadivasaṃ "bhante imasmiṃ sāsane kati
dhurānīti pucchitvā "ganthadhurañca vipassanādhurañcāti dve
dhurānīti sutvā, jeṭṭho "vipassanādhuraṃ pūressāmīti. Pañca
vassāni ācariyupajjhāyānaṃ santike vasitvā yāva arahattā
kammaṭṭhānaṃ gahetvā araññaṃ pavisitvā vāyamanto arahattaṃ pāpuṇi.
Kaniṭṭho "ahaṃ tāva taruṇo, vuḍḍhakāle vipassanādhuraṃ pūressāmīti
ganthadhuraṃ paṭṭhapetvā tīṇi piṭakāni uggaṇhi. Tassa pariyattiṃ
nissāya mahāparivāro, parivāraṃ nissāya lābho udapādi. So
bāhusaccamadena matto lābhataṇhāya abhibhūto atipaṇḍitamānitāya parehi

---------------------------------------------------------------------------------------------
page2.
Vuttaṃ kappiyaṃpi "akappiyanti vadati, akappiyaṃpi "kappiyanti,
sāvajjaṃpi "anavajjanti, anavajjaṃpi "sāvajjanti. So pesalehi
bhikkhūhi "mā āvuso kapila evaṃ avacāti vatvā dhammañca
vinayañca dassetvā ovadiyamānopi "tumhe kiṃ jānātha,
rittamuṭṭhisadisātiādīni vatvā bhikkhū khuṃsento vambhento vicarati.
Athassa bhātu sodhanattherassāpi bhikkhū etamatthaṃ ārocesuṃ. Sopi
naṃ upasaṅkamitvā "āvuso kapila tumhādisānaṃ hi sammāpaṭipatti
sāsanassa āyu nāma, tasmā sammāpaṭipattiṃ pahāya kappiyādīni
paṭibāhanto mā evaṃ avacāti ovadi. So tassāpi vacanaṃ
nādayi. Evaṃ santepi, naṃ thero dvittikkhattuṃ ovaditvā ovādaṃ
aggaṇhantaṃ "nāyaṃ mama vacanaṃ karotīti ñatvā "tenahāvuso
paññāyissasi sakena kammenāti vatvā pakkāmi. Tato paṭṭhāya
naṃ aññepi pesalā bhikkhū chaḍḍayiṃsu. So durācāro hutvā
durācāraparivuto viharanto ekadivasaṃ uposathagge "pāṭimokkhaṃ
uddisissāmīti vījaniṃ ādāya dhammāsane nisīditvā "vattatāvuso
ettha sannipatitānaṃ bhikkhūnaṃ pāṭimokkhanti pucchitvā "ko attho
imassa paṭivacanena dinnenāti tuṇhībhūte bhikkhū disvā "āvuso
dhammo vā vinayo vā natthi, pāṭimokkhena sutena vā assutena
vā ko atthoti vatvā āsanā vuṭṭhahi. Evaṃ so kassapassa
bhagavato pariyattisāsanaṃ osakkāpesi. Sodhanattheropi tadaheva
parinibbāyi. Kapilo āyupariyosāne avīcimhi mahāniraye nibbatti.

---------------------------------------------------------------------------------------------
page3.
Tāpissa mātā ca bhaginī ca tasseva diṭṭhānugatiṃ āpajjitvā
pesale bhikkhū akkositvā paribhāsitvā tattheva nibbattiṃsu.
     Tasmiṃ pana kāle pañcasatā purisā gāmaghātakādīni katvā
corikāya jīvantā janapadamanussehi anubaddhā palāyamānā araññaṃ
pavisitvā tattha kiñci paṭisaraṇaṃ apassantā aññataraṃ āraññakaṃ
bhikkhuṃ disvā vanditvā "paṭisaraṇaṃ no bhante hothāti vadiṃsu.
Thero "tumhākaṃ sīlasadisaṃ paṭisaraṇaṃ nāma natthi, sabbepi pañca
sīlāni samādayathāti āha. Te "sādhūti sampaṭicchitvā sīlāni
samādayiṃsu. Atha ne thero ovadi "idāni tumhe sīlavanto;
jīvitahetupi vo neva sīlaṃ atikkamitabbaṃ, na manopadoso kātabboti.
Te "sādhūti sampaṭicchiṃsu. Atha te jānapadā taṃ ṭhānaṃ patvā
ito cito ca pariyesamānā te core disvā sabbe jīvitā
voropesuṃ. Te kālaṃ katvā devaloke nibbattiṃsu. Corajeṭṭhako
jeṭṭhakadevaputto ahosi. Te anulomappaṭilomavasena ekaṃ buddhantaraṃ
devaloke saṃsaritvā imasmiṃ buddhuppāde sāvatthīnagaradvāre
pañcakulasate kevaṭṭagāme nibbattiṃsu. Jeṭṭhakadevaputto
kevaṭṭajeṭṭhakassa gehe paṭisandhiṃ gaṇhi, itare itaresu. Evaṃ
tesaṃ ekadivaseyeva paṭisandhiggahaṇañca mātukucchito nikkhamanañca ahosi.
Kevaṭṭajeṭṭhako "atthi nu kho imasmiṃ gāme aññepi dārakā
ajja jātāti pariyesāpetvā tesaṃ jātabhāvaṃ sutvā "ete
mama puttassa sahāyakā bhavissantīti tesaṃ posāvanikaṃ dāpesi.

---------------------------------------------------------------------------------------------
page4.
Te sabbepi sahapaṃsukīḷakā sahāyakā hutvā anupubbena vayappattā
ahesuṃ. Tesaṃ kevaṭṭajeṭṭhakaputto yasato ca tejato ca aggapuriso
ahosi.
     Kapilopi kho ekaṃ buddhantaraṃ niraye pacitvā vipākāvasesena
tasmiṃ kāle aciravatiyā suvaṇṇavaṇṇo duggandhamukho mahāmaccho
hutvā nibbatti. Athekadivasaṃ te sahāyakā "macche bandhissāmāti
jālādīni gahetvā nadiyaṃ khipiṃsu. Atha nesaṃ antojālaṃ so maccho
pāvisi. Taṃ disvā sabbe kevaṭṭagāmavāsino uccāsaddamakaṃsu
"puttā no paṭhamaṃ macche bandhantā suvaṇṇamacchaṃ bandhiṃsu,
idāni no rājā pahūtaṃ dhanaṃ dassatīti. Tepi kho sahāyakā
macchaṃ nāvāya pakkhipitvā nāvaṃ ukkhipitvā rañño santikaṃ
agamaṃsu. Raññāpi taṃ disvāva "kiṃ etanti vutte, "maccho
devāti āhaṃsu. Rājā suvaṇṇavaṇṇaṃ macchaṃ disvā "satthā
etassa suvaṇṇakāraṇaṃ jānissatīti macchaṃ gāhāpetvā bhagavato
santikaṃ agamāsi. Macchena mukhe vivaṭamatteyeva, sakalajetavanaṃ ativiya
duggandhaṃ ahosi. Rājā satthāraṃ pucchi "kasmā bhante maccho
suvaṇṇavaṇṇo jāto, kasmā cassa mukhato duggandho vāyatīti.
"ayaṃ mahārāja kassapassa bhagavato pāvacane kapilo nāma bhikkhu
ahosi bahussuto mahāparivāro, lābhataṇhāya abhibhūto attano
vacanaṃ aggaṇhantānaṃ akkosakaparibhāsako kassapabhagavato sāsanaṃ
osakkāpesi. So tena kammena avīcimhi nibbattitvā

---------------------------------------------------------------------------------------------
page5.
Vipākāvasesena idāni maccho jāto; yaṃ pana so dīgharattaṃ buddhavacanaṃ
vācesi buddhassa vaṇṇaṃ kathesi, tassa nissandena imaṃ suvaṇṇavaṇṇaṃ
paṭilabhi; yaṃ bhikkhūnaṃ akkosakaparibhāsako ahosi, tenassa mukhato
duggandho vāyati; kathāpemi naṃ mahārājāti. "kathāpetha
bhanteti. Atha naṃ satthā pucchi "tvamasi kapiloti. "āma bhante
ahaṃ kapiloti. "kuto āgatosīti. "avīcimahānirayato bhanteti.
"jeṭṭhabhātiko te sodhano kuhinti. "parinibbuto bhanteti. "mātā
pana te sādhanī kahanti. "niraye nibbattā bhanteti. "kaniṭṭhabhaginī
te tāpanā kahanti. "mahāniraye nibbattā bhanteti. "idāni tvaṃ kahaṃ
gamissasīti. "avīcimahānirayameva bhanteti vatvā vippaṭisārābhibhūto
nāvaṃ sīsena paharitvā tāvadeva kālaṃ katvā niraye nibbatti.
Mahājano saṃviggo ahosi lomahaṭṭhajāto.
     Atha bhagavā tasmiṃ khaṇe sannipatitāya parisāya cittavāraṃ
oloketvā taṃkhaṇānurūpaṃ dhammaṃ desetuṃ
     "dhammacariyaṃ brahmacariyaṃ         etadāhu vasuttamanti
suttanipāte kapilasuttaṃ 1- kathetvā imā gāthā abhāsi
               "manujassa pamattacārino
                taṇhā vaḍḍhati māluvā viya.
                So pariplavati hurāhuraṃ
                phalamicchaṃva vanasmiṃ vānaro.
@Footnote: 1. pāliyaṃ. "dhammacariyasuttanti dissati. ña. va. khu. sa. 25/379.

---------------------------------------------------------------------------------------------
page6.
       Yaṃ esā sahate jammī      taṇhā loke visattikā,
       sokā tassa pavaḍḍhanti,     abhivuṭṭhaṃva vīraṇaṃ,
       yo cetaṃ sahate jammiṃ      taṇhaṃ loke duraccayaṃ,
       sokā tamhā papatanti      udavinduva pokkhaRā.
       Taṃ vo vadāmi: bhaddaṃ vo,   yāvantettha samāgatā.
       Taṇhāya mūlaṃ khanatha,        usīratthova vīraṇaṃ.
       Mā vo naḷaṃva sotova      māro bhañji punappunanti.
     Tattha "pamattacārinoti: sativossaggalakkhaṇena pamādena
pamattacārissa puggalassa neva jhānaṃ na vipassanāmaggaphalāni
vaḍḍhanti. Yathā pana rukkhaṃ saṃsibbantī pariyonaddhantī tassa vināsāya
māluvā latā vaḍḍhati, evamassa cha dvārāni nissāya punappunaṃ
uppajjanato taṇhā vaḍḍhatīti attho.
     So pariplavati hurāhuranti: so taṇhāgatiko puggalo
bhave bhave pariplavati dhāvati. Yathā kiṃ viyāti. 1-
     Phalamicchaṃva vanasmiṃ vānaroti: yathā rukkhaphalaṃ icchanto
vānaro vanasmiṃ dhāvati, tassa tassa rukkhassa sākhaṃ gaṇhāti, taṃ
muñcitvā aññaṃ gaṇhāti, taṃpi muñcitvā aññaṃ gaṇhāti
"sākhaṃ alabhitvā sannisinnoti vattabbataṃ nāpajjati; evameva
taṇhāgatiko puggalo hurāhuraṃ dhāvanto "ārammaṇaṃ alabhitvā
taṇhāya appavattaṃ pattoti vattabbataṃ nāpajjati.
@Footnote: 1. "yathā kinti vā kiṃ viyāti vā vacanena bhavitabbaṃ.

---------------------------------------------------------------------------------------------
page7.
     Yanti: yaṃ puggalaṃ esā lāmakabhāvena jammī visāhāratāya
visapupphatāya visaphalatāya visaparibhogatāya rūpādīsu visattatāya
āsattatāya visattikāti saṅkhyaṃ gatā chadvārikataṇhā abhibhavati;
yathā nāma vane punappunaṃ vassantena devena abhivuṭṭhaṃ vīraṇatiṇaṃ
vaḍḍhati; evaṃ tassa puggalassa anto vaṭṭamūlakā sokā
abhivaḍḍhantīti attho.
     Duraccayanti: yo pana puggalo etaṃ vuttappakāraṃ atikkamituṃ
pajahituṃ dukkaratāya duraccayaṃ taṇhaṃ sahati abhibhavati, tamhā puggalā
vaṭṭamūlakā sokā papatanti; yathā nāma pokkhare padumapatte
patitaṃ udakabindu na patiṭṭhāti, evaṃ na patiṭṭhahantīti attho.
     Taṃ vo vadāmīti: tena kāraṇena ahaṃ tumhe vadāmi.
     Bhaddaṃ voti: bhaddaṃ tumhākaṃ hotu, mā ayaṃ kapilo viya
vināsaṃ pāpuṇitthāti attho.
     Mūlanti: imissā chadvārikataṇhāya arahattamaggaññāṇena
mūlaṃ khanatha. Kiṃ viyāti.
     Usīratthova vīraṇanti: yathā usīrena atthiko puriso mahantena
kuddālena vīraṇaṃ khanati, evamassā mūlaṃ khanathāti attho.
     Mā vo naḷaṃva sotova māro bhañji punappunanti:
mā tumhe nadīsote jātaṃ naḷaṃ mahāvegena āgato nadīsoto
viya kilesamāro maraṇamāro devaputtamāro ca punappunaṃ bhañjatūti
attho.

---------------------------------------------------------------------------------------------
page8.
     Desanāvasāne pañcasatāpi kevaṭṭaputtā saṃvegaṃ āpajjitvā
dukkhassantakiriyaṃ paṭṭhayamānā satthu santike pabbajitvā nacirasseva
dukkhassantaṃ katvā satthārā saddhiṃ aneñjavihārasamāpattidhammaparibhogena 1-
ekaparibhogā ahesunti.
                      Kapilamacchavatthu.
                      ----------
                 2. Sūkarapotikāvatthu. (241)
     "yathāpi mūleti imaṃ dhammadesanaṃ satthā veḷuvane viharanto ekaṃ
gūthasūkarapotikaṃ ārabbha kathesi.
     Ekasmiṃ kira divase satthā rājagahaṃ piṇḍāya pavisanto ekaṃ
sūkarapotikaṃ disvā sitaṃ pātvākāsi. Tassa sitaṃ karontassa
mukhavivaraviniggataṃ dassanobhāsamaṇḍalaṃ disvā ānandatthero "ko
nu kho bhante hetu, ko paccayo sitassa pātukammāyāti sitakāraṇaṃ
pucchi. Atha naṃ satthā āha "passaṃsetaṃ ānanda sūkarapotikanti.
"āma bhanteti. "esā kakusandhassa bhagavato sāsane ekāya
āsanasālāya sāmantā kukkuṭī ahosi, sā ekassa yogāvacarassa
vipassanākammaṭṭhānaṃ sajjhāyantassa dhammaghosaṃ sutvā tato cutā
rājakule nibbattitvā ubbarī nāma rājadhītā ahosi, sā
@Footnote: 1. "āneñjavihārasamāpattidhammaparibhogenāti pāṭhena bhavitabbaṃ. ña. va.

---------------------------------------------------------------------------------------------
page9.
Aparabhāge sarīravalañjanaṭṭhānaṃ paviṭṭhā puḷavakarāsiṃ disvā tattha
puḷavakasaññaṃ uppādetvā paṭhamajjhānaṃ paṭilabhi, sā tattha
yāvatāyukaṃ ṭhatvā tato cutā brahmaloke nibbatti, tato
cavitvā ca pana gativasena ālulamānā idāni sūkarayoniyaṃ
nibbatti; idaṃ kāraṇaṃ disvā mayā sitaṃ pātukatanti. Taṃ sutvā
ānandattherappamukhā bhikkhū mahantaṃ saṃvegaṃ paṭilabhiṃsu. Satthā tesaṃ
saṃvegaṃ uppādetvā rāgataṇhāya ādīnavaṃ pakāsento antaravīthiyaṃ
ṭhitakova imā gāthā abhāsi
               "yathāpi mūle anupaddave daḷhe
                chinnopi rukkho punareva rūhati,
                evampi taṇhānusaye anūhate
                nibbattatī dukkhamidaṃ punappunaṃ.
        Yassa chattiṃsatisotā     manāpassavanā bhusā,
        mahā vahanti duddiṭṭhiṃ     saṅkappā rāganissitā.
        Savanti sabbadhī sotā     latā ubbhijja tiṭṭhati,
        tañca disvā lataṃ jātaṃ    mūlaṃ paññāya chindatha.
                Saritāni sinehitāni ca
                somanassāni bhavanti jantuno,
                te sātasitā sukhesino,
                te ve jātijarūpagā naRā.
                Tasiṇāya purakkhatā pajā

---------------------------------------------------------------------------------------------
page10.
                Parisappanti sasova bādhito  1-,
                saṃyojanasaṅgasattā 2-
                dukkhamupenti punappunaṃ cirāya.
                Tasiṇāya purakkhatā pajā
                parisappanti sasova bādhito 1-.
                Tasmā tasiṇaṃ vinodaye bhikkhu 3-
                ākaṅkhaṃ 4- virāgamattanoti.
     Tattha "mūleti: [yassa rukkhassa] catūsu disāsu heṭṭhā ca
ujukameva gate pañcavidhe mūle chedanaphālanavijjhanādīnaṃ kenaci
upaddavena anupaddave thirapattatāya daḷhe [so] rukkho
uparicchinnopi sākhānusākhānaṃ vasena punadeva ruhati; evameva
chadvārikāya taṇhāya anusaye arahattamaggaññāṇena anūhate
asamucchinne, tasmiṃ tasmiṃ bhave jātiādibhedaṃ idaṃ dukkhaṃ punappunaṃ
nibbattatiyevāti attho.
     Yassāti: yassa puggalassa iti ajjhattikassupādāya aṭṭhārasa
taṇhāvicaritāni bāhirassupādāya aṭṭhārasa taṇhāvicaritānīti
imesaṃ taṇhāvicaritānaṃ vasena chattiṃsatiyā 5- sotehi samannāgatā
manāpesu rūpādīsu āsavati pavattatīti manāpassavanā taṇhā
bhusā balavatī hoti, taṃ puggalaṃ vipannaññāṇatāya duddiṭṭhiṃ
punappunaṃ uppajjanato mahantabhāvena mahā hutvā jhānaṃ vā
@Footnote: 1. Ma. bandhito.  2. Ma. saṃyojanasaṅgasattakā.  3. Ma. bhikkhūtinatthi.
@4. Ma. ākaṅkhanta.   5. abhi. vi. 35/530.

---------------------------------------------------------------------------------------------
page11.
Vipassanaṃ vā anissāya rāganissitā saṅkappā vahantīti attho.
     Savanti sabbadhī sotāti: ime taṇhāsotā cakkhudvārādīnaṃ vasena
sabbesu rūpādīsu ārammaṇesu savanato sabbāpi rūpataṇhā .pe.
Dhammataṇhāti sabbabhavesu vā savanato sabbadhi savanti nāma.
     Latāti: paliveṭhanatthena saṃsibbanatthena ca latā viyāti latā.
     Ubbhijja tiṭṭhatīti: chahi dvārehi uppajjitvā rūpādīsu
ārammaṇesu tiṭṭhati.
     Tañca disvāti: taṃ pana taṇhālataṃ "etthesā taṇhā
uppajjamānā uppajjatīti jātaṭṭhānavasena disvā.
     Paññāyāti: satthena vane jātaṃ lataṃ viya maggappaññāya
mūle chindathāti attho.
     Saritānīti: anusaṭāni payātāni.
     Sinehitānīti: cīvarādīsu pavattasinehavasena sinehitāni ca,
taṇhāsinehamakkhitānīti attho.
     Somanassānīti: taṇhāvasikassa jantuno evarūpāni
somanassāni bhavanti.
     Te sātasitāti: te taṇhāvasikā puggalā sātanissitā
sukhanissitāva hutvā sukhesino sukhapariyesino bhavanti.
     Te veti: ye evarūpā narā, te jātijarābyādhimaraṇāni
upagacchantiyevāti jātijarūpagā nāma honti.

---------------------------------------------------------------------------------------------
page12.
     Pajāti: ime sattā tāsakaraṇena tasiṇāti saṅkhaṃ gatāya
taṇhāya purakkhatā parivāritā hutvā.
     Bādhitoti: luddakena araññe baddho saso viya parisappanti
bhāyanti.
     Saṃyojanasaṅgasattāti: dasavidhena saṃyojanena ceva sattavidhena
rāgasaṅgādinā ca sattā baddhā tasmiṃ vā laggā hutvā.
     Cirāyāti: ciraṃ dīghamaddhānaṃ punappunaṃ jātiādikaṃ dukkhaṃ
upagacchantīti attho.
     Tasmāti: yasmā tasiṇāya purakkhatā paliveṭhitā sattā, tasmā
attano virāgaṃ rāgādivigamanaṃ nibbānaṃ paṭṭhento ākaṅkhamāno
bhikkhu arahattamaggeneva taṃ tasiṇaṃ vinodaye panuditvā nīharitvā
chaḍḍeyyāti attho.
     Desanāvasāne bahū sotāpattiphalādīni pāpuṇiṃsu.
     Sāpi kho sūkarapotikā tato cavitvā suvaṇṇabhūmiyaṃ rājakule
nibbatti, tato cutā tatheva bārāṇasiyaṃ nibbatti, tato cavitvā
suppārakapaṭṭane assavāṇijagehe nibbatti, tato cutā gāvirapaṭṭane
nāvikassa gehe nibbatti, tato cutā anurādhapure issaragehe
nibbatti, tato cutā tasseva dakkhiṇāya disāya bhekkantagāme 1-
sumanassa nāma kuṭumbikassa gehe dhītā nāmena sumanā
nāma hutvā nibbatti. Athassā pitā, tasmiṃ gāme
@Footnote: 1. Sī. Ma. Yu. bhokkantagāme.

---------------------------------------------------------------------------------------------
page13.
Chaḍḍite, dīghavāpīraṭṭhaṃ gantvā mahāmunigāme nāma vasi. Tattha
naṃ duṭṭhagāmaṇīrañño amacco lakuṇṭakaatimbaro nāma kenacideva
karaṇīyena gato disvā mahantaṃ maṅgalaṃ katvā taṃ ādāya
mahāpuṇṇagāmaṃ gato. Atha naṃ koṭipabbatamahāvihāravāsī mahāatulatthero 1-
nāma tattha piṇḍāya caranto tassā gehadvāre ṭhito
disvā bhikkhūhi saddhiṃ kathesi "āvuso sūkarapotikā nāma
lakuṇṭakaatimbaramahāmattassa bhariyābhāvaṃ pattā, aho acchariyanti.
Sā taṃ kathaṃ sutvā atītabhave ugghāṭetvā jātissaraññāṇaṃ
paṭilabhi. Taṃkhaṇaṃyeva uppannasaṃvegā sāmikaṃ yācitvā mahantena
issariyena pañcabalakattherīnaṃ santike pabbajitvā tissamahāvihāre
mahāsatipaṭṭhānasuttakathaṃ sutvā sotāpattiphale patiṭṭhahi, pacchā
damiḷamaddane kate, mātāpitūnaṃ vasanaṭṭhānaṃ bhekkantagāmameva gantvā
tattha vasantī kallakamahāvihāre āsīvisūpamasuttaṃ sutvā arahattaṃ
pāpuṇi. Sā parinibbānadivase bhikkhunīhi pucchitā bhikkhunīsaṅghassa
sabbaṃ imaṃ pavattiṃ nirantaraṃ kathetvā sannipatitassa bhikkhusaṅghassa
majjhe maṇḍalārāmavāsinā dhammapadabhāṇakamahātissattherena saddhiṃ
saṃsandetvā "ahaṃ pubbe manussayonito cutā kukkuṭī hutvā
tattha senassa santikā sīsacchedaṃ patvā rājagahe nibbattā
paribbājikāsu pabbajitvā paṭhamajjhānabhūmiyaṃ nibbattā tato cutā
seṭṭhikule nibbattā nacirasseva cavitvā sūkarayoniṃ gantvā
tato cutā suvaṇṇabhūmiṃ tato bārāṇasiṃ tato suppārakapaṭṭanaṃ
@Footnote: 1. Ma. mahāanuruddhatthero.

---------------------------------------------------------------------------------------------
page14.
Tato gāvirapaṭṭanaṃ tato anurādhapuraṃ tato bhekkantagāmanti evaṃ
samavisame terasa 1- attabhāve patvā idāni ukkaṭṭhe jātā,
sabbepi appamādena sampādethāti vatvā catasso parisā
saṃvejetvā parinibbāyīti.
                     Sūkarapotikāvatthu.
                       ---------
                  3. Vibbhantakavatthu. (242)
     "yo nibbanaṭṭhoti imaṃ dhammadesanaṃ satthā veḷuvane viharanto
ekaṃ vibbhantakaṃ ārabbha kathesi.
     Eko 2- kira mahākassapattherassa saddhivihāriko hutvā cattāri
jhānāni uppādetvāpi attano mātulassa suvaṇṇakārassa gehe
visabhāgarūpārammaṇaṃ disvā tattha paṭibaddhacitto vibabhami. Atha naṃ
manussā alasabhāvena kammaṃ kātuṃ anicchantaṃ gehā nīhariṃsu. So
pāpamittasaṃsaggena corakammena jīvitaṃ kappento vicari. Atha naṃ
ekadivasaṃ gahetvā pacchābāhuṃ gāḷhabandhanaṃ bandhitvā catukke
catukke kasāhi tālentā āghātaṃ 3- nayiṃsu. Thero piṇḍāya carituṃ
pavisanto taṃ dakkhiṇadvārena nīhariyamānaṃ disvā bandhanaṃ sithilaṃ
kāretvā "pubbe tayā paricitaṃ kammaṭṭhānaṃ puna āvajjehīti
@Footnote: 1. dvādaseva.  2. Yu. eso.  3. āghātananti yuttataraṃ.

---------------------------------------------------------------------------------------------
page15.
Āha. So tena ovādena satuppādaṃ labhitvā puna catutthajjhānaṃ
nibbattesi. Atha naṃ āghātanaṃ netvā "ghātessāmāti sūle
uttāsesuṃ. So na bhāyati na santasati. Athassa tasmiṃ tasmiṃ
disābhāge ṭhitā manussā asisattitomarādīni āvudhāni ukkhipitvāpi
taṃ asantasantameva disvā "passatha bhonto imaṃ purisaṃ, anekasatānaṃpi
āvudhahatthānaṃ purisānaṃ majjhe nevacchambhati na vedhati, aho
acchariyanti acchariyabbhūtajātā mahānādaṃ naditvā rañño taṃ
pavattiṃ ārocesuṃ. Rājā taṃ kāraṇaṃ sutvā "vissajjetha
nanti vatvā 1- satthu santikaṃpi gantvā tamatthaṃ ārocesi. 2- Satthā
obhāsaṃ pharitvā tassa dhammaṃ desento imaṃ gāthamāha.
               "yo nibbanaṭṭho vanādhimutto
                vanamutto vanameva dhāvati,
                taṃ puggalameva passatha:
                mutto bandhanameva dhāvatīti.
     Tassattho: "yo puggalo gihibhāve ālayasaṅkhātaṃ vanaṭṭhaṃ
chaḍḍetvā pabbajitatāya nibbanaṭṭho vihārasaṅkhāte tapovane
adhimutto gharāvāsabandhanasaṅkhātā taṇhāvanā mutto hutvā
puna taṃ gharāvāsabandhanaṃ taṇhāvanameva dhāvati, evantaṃ puggalaṃ
passatha; eso gharāvāsabandhanato mutto puna gharāvāsabandhanameva
dhāvatīti.
@Footnote: 1. Sī. Ma. Yu. āha.   2. Sī. Ma. Yu. ārocayiṃsu.

---------------------------------------------------------------------------------------------
page16.
     Imaṃ dhammadesanaṃ sutvā so rājapurisānamantare sūlagge
nisinnova udayabbayaṃ paṭṭhapetvā tilakkhaṇaṃ āropetvā saṅkhāre
sammasanto sotāpattiphalaṃ patvā smāpattisukhaṃ anubhavanto vehāsaṃ
uppatitvā ākāseneva satthu santikaṃ āgantvā satthāraṃ vanditvā
pabbajitvā sarājikāya parisāya majjheyeva arahattaṃ pāpuṇīti.
                      Vibbhantakavatthu.
                       ---------
                 4. Bandhanāgāravatthu. (243)
     "na taṃ daḷhanti imaṃ dhammadesanaṃ satthā jetavane viharanto
bandhanāgāraṃ ārabbha kathesi.
     Ekasmiṃ kira kāle bahū sandhicchedakapanthaghātakamanussaghātake
core ānetvā kosalarañño dassesuṃ. Te rājā andubandhana-
rajjubandhanasaṅkhalikabandhanehi bandhāpesi. Tiṃsamattāpi kho jānapadā
bhikkhū satthāraṃ daṭṭhukāmā āgantvā disvā vanditvā punadivase
sāvatthiyaṃ piṇḍāya carantā bandhanāgāraṃ gantvā te core
disvā piṇḍapātappaṭikkantā sāyaṇhasamaye tathāgataṃ upasaṅkamitvā
"bhante ajja amhehi piṇḍāya carantehi bandhanāgāre bahū
corā andubandhanādīhi baddhā mahādukkhaṃ anubhavantā diṭṭhā,
te tāni bandhanāni chinditvā palāyituṃ na sakkonti; atthi nu

---------------------------------------------------------------------------------------------
page17.
Kho bhante tehi bandhanehi thirataraṃ aññaṃ bandhanaṃ nāmāti pucchiṃsu.
Satthā "bhikkhave kiṃbandhanāni nāmetāni: yaṃ panetaṃ dhanadhaññaputta-
dārādīsu taṇhāsaṅkhātaṃ kilesabandhanaṃ, etaṃ etehi sataguṇena
sahassaguṇena satasahassaguṇena thirataraṃ, evaṃ mahantaṃpi panetaṃ
ducchindiyaṃ bandhanaṃ porāṇakapaṇḍitā chinditvā himavantaṃ pavisitvā
pabbajiṃsūti vatvā atītaṃ āhari:
     "atīte bārāṇasiyaṃ brahmadatte rajjaṃ kārente, bodhisatto
ekasmiṃ duggatagahapatikule nibbatti. Tassa vayappattassa pitā
kālamakāsi. So bhatiṃ katvā mātaraṃ posesi. Athassa mātā
anicchamānasseva ekaṃ kuladhītaraṃ gehe katvā aparabhāge
kālamakāsi. Bhariyāyapissa kucchiyaṃ gabbho patiṭṭhahi. So gabbhassa
patiṭṭhitabhāvaṃ ajānantova "bhadde tvaṃ bhatiṃ katvā jīva, ahaṃ
pabbajissāmīti āha. "sāmi nanu gabbho me patiṭṭhito, mayi
vijātāya, dārakaṃ disvā pabbajissasīti āha. So "sādhūti
sampaṭicchitvā tassā vijātakāle "bhadde tvaṃ sotthinā vijātā,
idānāhaṃ pabbajissāmīti āpucchi. Atha naṃ sā "puttakassa te
tāva thanapānato apagamanakālaṃ āgamehīti vatvā puna gabbhaṃ
gaṇhi. So cintesi "imaṃ sampaṭicchāpetvā gantuṃ na sakkā,
imissā anācikkhitvāva palāyitvā pabbajissāmīti. So tassā
anācikkhitvāva rattibhāge uṭṭhāya palāyi. Atha naṃ nagaraguttikā
aggahesuṃ. So "ahaṃ sāmi mātuposako nāma, vissajjetha manti

---------------------------------------------------------------------------------------------
page18.
Attānaṃ vissajjetvā ekasmiṃ ṭhāne vasitvā himavantaṃ pavisitvā
isipabbajjaṃ pabbajitvā abhiññā ca samāpattiyo ca nibbattetvā
jhānakīḷāya kīḷanto vihāsi. So tattha vasantoyeva "evarūpaṃpi
nāma me ducchindiyaṃ puttadārabandhanaṃ kilesabandhanaṃ chinnanti udānaṃ
udānesi.
     Satthā imaṃ atītaṃ āharitvā tena udānitaṃ udānaṃ pakāsento.
Imā gāthā abhāsi.
              "na taṃ daḷhaṃ bandhanamāhu dhīrā,
               yadāyasaṃ dārujapabbajañca.
               Sārattarattā maṇikuṇḍalesu
               puttesu dāresu ca yā apekkhā,
               etaṃ daḷhaṃ bandhanamāhu dhīrā
               ohārinaṃ sithiladuppamuñcaṃ.
               Etaṃpi chetvāna paribbajanti
               anapekkhino kāmasukhaṃ pahāyāti.
     Tattha "dhīrāti: buddhādayo paṇḍitapurisā ayasaṅkhalikasaṅkhātaṃ
ayasā nibbattaṃ āyasaṃ andubandhanasaṅkhātaṃ dārujaṃ pabbajatiṇehi
vā aññehi vā vākādīhi rajjuṃ katvā kataṃ rajjubandhanaṃ [taṃ]
asiādīhi chindituṃ sakkuṇeyyabhāvena `thiranti na vadantīti
attho.

---------------------------------------------------------------------------------------------
page19.
     Sārattarattāti: sārattā hutvā rattā. Bahalarāgarattāti
attho.
     Maṇikuṇḍalesūti: maṇīsu ca kuṇḍalesu ca, maṇicittesu vā
kuṇḍalesu.
     Etaṃ daḷhanti: ye maṇikuṇḍalesu sārattarattā, tesaṃyeva so 1-
rāgo, yā ca puttadāresu apekkhā taṇhā, etaṃ kilesamayaṃ bandhanaṃ
paṇḍitapurisā daḷhanti vadanti.
     Ohārinanti: ākaḍḍhitvā catūsu apāyesu pātanato avaharati
heṭṭhā haratīti ohārinaṃ.
     Sithilanti: bandhanaṭṭhāne chavicammamaṃsāni na chindati lohitaṃ na
nīharati bandhanabhāvaṃpi ajānāpetvā thalapathajalapathādīsu kammāni kātuṃ
detīti sithilaṃ.
     Duppamuñcanti: lobhavasena hi ekavāraṃpi uppannaṃ kilesabandhanaṃ
bandhanaṭṭhānato kacchapo viya dummociyaṃ hotīti duppamuñcaṃ.
     Etaṃpi chetvānāti: etaṃ evaṃ daḷhaṃpi kilesabandhanaṃ ñāṇakhaggena
chinditvā anapekkhino hutvā kāmasukhaṃ pahāya paribbajanti pakkamanti,
pabbajantīti attho.
       Desanāvasāne bahū sotāpattiphalādīni pāpuṇiṃsūti.
                     Bandhanāgāravatthu.
                      ----------
@Footnote: 1. "yoti padena bhavitabbaṃ.

---------------------------------------------------------------------------------------------
page20.
                   5. Khemāvatthu. (244)
     "ye rāgarattāti imaṃ dhammadesanaṃ satthā veḷuvane viharanto
khemannāma rañño bimbisārassa aggamahesiṃ ārabbha kathesi.
     Sā kira padumuttarapādamūle patthitappatthanā ativiya abhirūpā
pāsādikā ahosi. "satthā kira rūpassa dosaṃ kathetīti sutvā
pana satthu santikaṃ gantuṃ na icchi. Rājā tassā rūpamadamattabhāvaṃ
ñatvā veḷuvanavaṇṇappaṭisaṃyuttāni gītāni kāretvā naṭādīnaṃ
dāpesi. Tesaṃ tāni gāyantānaṃ sutvā tassā veḷuvanaṃ adiṭṭhapubbaṃ
viya assutapubbaṃ viya ca ahosi. Sā "kataraṃ uyyānaṃ sandhāya
gāyathāti pucchitvā, "devi tumhākaṃ veḷuvanuyyānamevāti vutte,
uyyānaṃ gantukāmā ahosi. Satthā tassā āgamanaṃ ñatvā
parisamajjhe nisīditvā dhammaṃ desentova tālavaṇṭaṃ ādāya
attano passe ṭhatvā vījamānaṃ abhirūpaṃ itthiṃ nimmini. Khemāpi
devī pavisamānāva taṃ itthiṃ disvā "sammāsambuddho rūpassa
dosaṃ kathetīti vadanti, ayañcassa santike itthī vījamānā ṭhitā,
ahaṃ imissā kalabhāgaṃpi na upemi, na mayā īdisaṃ itthīrūpaṃ
diṭṭhapubbaṃ, satthāraṃ abhūtena abbhācikkhanti maññeti cintetvā
tathāgatassa kathāsaddaṃpi anisāmetvā tameva itthiṃ olokayamānā
aṭṭhāsi. Satthā tassā tasmiṃ rūpe uppannabahumānataṃ ñatvā taṃ
rūpaṃ paṭhamavayādivasena dassento heṭṭhā vuttanayeneva pariyosāne
aṭṭhimattāvasānaṃ katvā dassesi. Khemā taṃ disvā "evarūpaṃpi

---------------------------------------------------------------------------------------------
page21.
Nāma taṃ rūpaṃ muhutteneva khayavayaṃ pattaṃ, natthi vata imasmiṃ rūpe
sāroti cintesi. Satthā tassā cittavāraṃ oloketvā "kheme tvaṃ
`imasmiṃ rūpe sāro atthīti cintesi passadānissa nissārabhāvanti
vatvā imaṃ gāthamāha
          "āturaṃ asuciṃ pūtiṃ     passa kheme samussayaṃ
           uggharantaṃ paggharantaṃ   bālānaṃ abhipatthitanti.
     Sā gāthāpariyosāne sotāpattiphale patiṭṭhahi. Atha naṃ satthā
"kheme ime sattā rāgarattā dosaduṭṭhā mohamūḷhā attano
taṇhāsotaṃ samatikkamituṃ na sakkonti tattheva laggantīti vatvā
dhammaṃ desento imaṃ gāthamāha
              "ye rāgarattānupatanti sotaṃ
               sayaṃ kataṃ makkaṭakova jālaṃ.
               Etampi chetvāna vajanti dhīrā
               anapekkhino sabbadukkhaṃ pahāyāti.
     Tattha "makkaṭakova jālanti: yathā nāma makkaṭako suttajālaṃ
katvā majjhaṭṭhāne nābhimaṇḍale nipanno pariyante patitaṃ paṭaṅgaṃ
vā makkhikaṃ vā vegena gantvā vijjhitvā tassa rasaṃ pivitvā
punāgantvā tasmiṃyeva ṭhāne nipajjati; evameva ye sattā
rāgarattā dosaduṭṭhā mohamūḷhā, sayaṃ kataṃ taṇhāsotaṃ anupatanti
te taṃ samatikkamituṃ na sakkonti; evaṃ duratikkamaṃ.

---------------------------------------------------------------------------------------------
page22.
     Etampi chetvāna vajanti dhīrāti: paṇḍitā etaṃ bandhanaṃ
chinditvā anapekkhino nirālayā hutvā arahattamaggena sabbadukkhaṃ
pahāya vajanti gacchantīti attho.
     Desanāvasāne khemā arahatte patiṭṭhahi. Mahājanassāpi
sātthikā desanā ahosi. Satthā rājānaṃ āha "mahārāja
khemāya pabbajituṃ vā parinibbāyituṃ vā vaṭṭatīti. "bhante
pabbājetha naṃ, alaṃ parinibbānenāti. Sā pabbajitvā aggasāvikā
ahosīti.
                       Khemāvatthu.
                       --------
              6. Uggasenaseṭṭhiputtavatthu. (245)
     "muñca pureti imaṃ dhammadesanaṃ satthā veḷuvane viharanto
uggasenaṃ ārabbha kathesi.
     Pañcasatā kira nāṭakā saṃvacchare vā chammāse vā sampatte,
rājagahaṃ gantvā rañño sattāhaṃ samajjaṃ katvā bahuṃ hiraññasuvaṇṇaṃ
labhanti, antarantare ukkhepadāyānaṃ pariyanto natthi. Mahājano
mañcādīsu 1- ṭhatvā samajjaṃ olokesi. Athekā laṅghadhītā
vaṃsaṃ abhiruyha tassa upari parivattitvā tassa pariyante ākāse
@Footnote: 1. Sī. Ma. Yu. mañcātimañcādīsu.

---------------------------------------------------------------------------------------------
page23.
Caṅkamamānā naccati ceva gāyati ca. Tasmiṃ samaye uggaseno
nāma seṭṭhiputto sahāyakena saddhiṃ mañcātimañce ṭhito taṃ
oloketvā tassā hatthapādavikkhepādīsu uppannasineho gehaṃ
gantvā "taṃ labhanto jīvissāmi, alabhantassa me, idheva maraṇanti
āhārupacchedaṃ katvā mañcake nipajji; mātāpitūhi "tāta kinte
rujjatīti pucchitopi "taṃ me naṭadhītaraṃ labhantassa, jīvitaṃ atthi,
alabhantassa me, idheva maraṇanti vatvā, "tāta mā evaṃ kari,
aññaṃ te amhākaṃ kulassa ca bhogānañca anurūpaṃ kumārikaṃ
ānessāmāti vuttepi, tatheva vatvā nipajji. Athassa pitā bahuṃ
yācitvāpi taṃ saññāpetuṃ asakkonto naṭakassa sahāyakaṃ pakkosāpetvā
kahāpaṇasahassaṃ datvā "ime kahāpaṇe gahetvā attano dhītaraṃ
mayhaṃ puttassa detūti pahiṇi. So "nāhaṃ kahāpaṇe gahetvā
demi; sace pana so imaṃ alabhitvā jīvituṃ na sakkoti, tenahi
amhehi saddhiṃyeva vicaratu, dassāmissa dhītaranti. Mātāpitaro
puttassa tamatthaṃ ārocesuṃ. So "ahaṃ tehi saddhiṃ vicarissāmīti
vatvā yācantānaṃpi tesaṃ kathaṃ anādayitvā nikkhamitvā naṭakassa
santikaṃ agamāsi. So tassa dhītaraṃ datvā tena saddhiṃyeva
gāmanigamarājadhānīsu sippaṃ dassento vicari. Sāpi tena saddhiṃ
saṃvāsamanvāya nacirasseva puttaṃ labhitvā taṃ kīḷāpayamānā
"sakaṭagopakassa putta bhaṇḍahārakassa putta kiñci ajānanakassa puttāti
vadati. Sopi nesaṃ sakaṭaparivattakaṃ katvā ṭhitaṭṭhāne goṇānaṃ tiṇaṃ āharati

---------------------------------------------------------------------------------------------
page24.
Sippadassanaṭṭhāne laddhabhaṇḍakaṃ ukkhipitvā harati, tadeva kira
sandhāya sā itthī puttaṃ kīḷāpayamānā tatheva vadati. So attānaṃ
ārabbha tassā gāyanabhāvaṃ ñatvā pucchi "maṃ sandhāya kathesīti.
"āma taṃ sandhāyāti. "evaṃ sante ahaṃ palāyissāmīti. Sā
"kiṃ pana mayhaṃ tayā palāyitena vā āgatena vāti punappunaṃ
tadeva 1- tītaṃ gāyati. Sā kira attano rūpasampattiñceva
dhanalābhañca nissāya taṃ kismiñci na maññati. So "kiṃ nu kho
nissāya imissā ayaṃ mānoti cintento "sippaṃ nissāyāti
ñatvā "hotu, sippaṃ gaṇhissāmīti sassuraṃ upasaṅkamitvā tassa
jānanasippaṃ uggaṇhitvā gāmanigamādīsu sippaṃ dassento anupubbena
rājagahaṃ āgantvā "ito sattame divase uggaseno seṭṭhiputto
nagaravāsīnaṃ sippaṃ dassessatīti ārocāpesi. Nagaravāsino mañcāti-
mañcādayo bandhāpetvā sattame divase sannipatiṃsu. Sopi saṭṭhihatthaṃ
vaṃsaṃ abhiruyha tassa matthake aṭṭhāsi.
     Taṃdivasaṃ satthā paccūsakāle lokaṃ volokento taṃ attano
ñāṇajālassa anto paviṭṭhaṃ disvā "kiṃ nu kho bhavissatīti
āvajjanto "sve seṭṭhiputto `sippaṃ dassessāmīti vaṃsamatthake
ṭhassati, tassa dassanatthaṃ mahājano sannipatissati, tattha ahaṃ
catuppadikaṃ gāthaṃ desissāmi; taṃ sutvā caturāsītiyā pāṇasahassānaṃ
dhammābhisamayo bhavissati, uggasenopi arahatte patiṭṭhahissatīti
@Footnote: 1. Sī. Yu. tatheva.

---------------------------------------------------------------------------------------------
page25.
Aññāsi. So punadivase kālaṃ sallakkhetvā bhikkhusaṅghaparivuto
rājagahaṃ piṇḍāya pāvisi. Uggasenopi, satthari antonagaraṃ
appaviṭṭheyeva, unnādanatthāya mahājanassa aṅgulīsaññaṃ datvā
vaṃsamatthake patiṭṭhāya ākāseyeva satta vāre parivattitvā oruyha
vaṃsamatthake aṭṭhāsi. Tasmiṃ khaṇe satthā nagaraṃ pavisanto, yathā
taṃ parisā na olokesi, evaṃ katvā attānameva olokāpesi.
Uggaseno parisaṃ oloketvā "na maṃ parisā oloketīti
domanassappatto "idaṃ mayā saṃvacchare kattabbaṃ sippaṃ, satthari
ca nagaraṃ pavisante, parisā maṃ anoloketvā satthārameva oloketi;
moghaṃ vata me sippadassanaṃ jātanti cintesi. Satthā tassa cittaṃ ñatvā
mahāmoggallānaṃ āmantetvā "gaccha moggallāna seṭṭhiputtaṃ
vadehi `sippaṃ kira dassetūti āha. Thero gantvā vaṃsassa heṭṭhā
ṭhitova seṭṭhiputtaṃ āmantetvā imaṃ gāthamāha
        "iṅgha passa naṭaputta     uggasena mahabbala
         karohi rāgaṃ parisāya    hāsayassu mahājananti.
     So therassa kathaṃ sutvā tuṭṭhamānaso hutvā "satthā 1- mama
sippaṃ passitukāmoti vaṃsamatthake ṭhitakova imaṃ gāthamāha
        "iṅgha passa mahāpañña    moggallāna mahiddhika
         karomi rāgaṃ parisāya    hāsayāmi mahājananti.
     Evañca pana vatvā vaṃsamatthakato vehāsaṃ abbhuggantvā
@Footnote: 1. Sī. Ma. Yu. etthantare "maññeti atthi.

---------------------------------------------------------------------------------------------
page26.
Ākāse cuddasakkhattuṃ parivattitvā oruyha vaṃsamatthake aṭṭhāsi.
Atha naṃ satthā "uggasena paṇḍitena nāma atītānāgatappaccuppannesu
khandhesu ālayaṃ nikantiṃ pahāya jātiādīhi muccituṃ vaṭṭatīti
vatvā imaṃ gāthamāha
               "muñca pure muñca pacchato
                majjhe muñca bhavassa pāragū
                sabbattha vimuttamānaso
                na puna jātijaraṃ upehisīti.
     Tattha "muñca pureti: atītesu khandhesu ālayaṃ nikantiṃ
ajjhosānaṃ patthanaṃ pariyuṭṭhānaṃ gāhaṃ parāmāsaṃ taṇhaṃ muñca.
     Pacchatoti: anāgatesupi khandhesu ālayādīni muñca.
     Majjheti: paccuppannesupi tāni muñca.
     Bhavassa pāragūti: evaṃ sante, tividhassāpi bhavassa abhiññā-
pariññāpahānabhāvanāsacchikiriyāvasena pāragū pāragato hutvā
khandhadhātuāyatanādibhede sabbasaṅkhate vimuttamānaso viharanto puna
jātijarāmaraṇāni na upagacchasīti 1- attho.
     Desanāvasāne caturāsītiyā pāṇasahassānaṃ dhammābhisamayo
ahosi. Seṭṭhiputtopi vaṃsamatthake ṭhitakova saha paṭisambhidāhi
arahattaṃ patvā vaṃsato oruyha satthu santikaṃ āgantvā
pañcappatiṭṭhitena vanditvā satthāraṃ pabbajjaṃ yāci. Atha naṃ satthā
@Footnote: 1. na upagacchissasīti yuttataraṃ. ña. va.

---------------------------------------------------------------------------------------------
page27.
Dakkhiṇahatthaṃ pasāretvā "ehi bhikkhūti āha. So tāvadeva
aṭṭhaparikkhāradharo saṭṭhivassatthero viya ahosi. Atha naṃ bhikkhū
"āvuso uggasena saṭṭhihatthassa te vaṃsassa matthakato otarantassa
bhayaṃ nāma nāhosīti pucchitvā, "natthi me āvuso bhayanti
vutte, satthu ārocesuṃ "bhante uggaseno `na bhāyāmīti vadati,
abhūtaṃ vatvā aññaṃ byākarotīti. Satthā "na bhikkhave mama
puttena uggasenena sadisā chinnasaṃyojanā bhikkhū bhāyanti na
santasantīti vatvā brāhmaṇavagge imaṃ gāthamāha
        "sabbasaṃyojanaṃ chetvā     yo ve na paritassati,
         saṅgātigaṃ visaṃyuttaṃ       tamahaṃ brūmi brāhmaṇanti.
     Desanāvasāne bahūnaṃ dhammābhisamayo ahosi.
     Punekadivasaṃ bhikkhū dhammasabhāyaṃ kathaṃ samuṭṭhāpesuṃ "kiṃ nu kho
āvuso evaṃ arahattupanissayasampannassa bhikkhuno naṭadhītaraṃ nissāya
naṭehi saddhiṃ vicaraṇakāraṇaṃ, kiṃ arahattassa upanissayakāraṇanti.
Satthā āgantvā "kāya nuttha bhikkhave etarahi kathāya sannisinnāti
pucchitvā, `imāya nāmāti vutte, "bhikkhave ubhayampetaṃ imināeva
katanti vatvā tamatthaṃ pakāsetuṃ atītaṃ āhari:
     "atīte kira kassapadasabalassa suvaṇṇacetiye kariyamāne,
bārāṇasīvāsino kulaputtā pahūtaṃ khādanīyaṃ bhojanīyaṃ yānakesu
āropetvā "hatthakammaṃ karissāmāti cetiyaṭṭhānaṃ gacchantā
antarāmagge ekaṃ theraṃ piṇḍāya pavisantaṃ passiṃsu. Athekā

---------------------------------------------------------------------------------------------
page28.
Kuladhītā theraṃ oloketvā sāmikaṃ āha "sāmi ayyo no
piṇḍāya pavisati, yānake ca no pahūtaṃ khādanīyaṃ bhojanīyaṃ,
pattamassa āhara, bhikkhaṃ dassāmāti. So pattaṃ āhari. Taṃ
khādanīyabhojanīyassa pūretvā therassa hatthe patiṭṭhāpetvā ubhopi
patthanaṃ kariṃsu "bhante tumhehi diṭṭhadhammasseva bhāgino bhaveyyāmāti.
Sopi thero khīṇāsavo; tasmā olokento tesaṃ patthanāya
samijjhanabhāvaṃ ñatvā sitaṃ akāsi. Taṃ disvā sā itthī sāmikaṃ
āha "sāmi amhākaṃ ayyo sitaṃ karoti, eso naṭadārako
bhavissatīti. Sāmikopissā "evaṃ bhavissati bhaddeti vatvā pakkāmi.
Idaṃ tesaṃ pubbakammaṃ. Te tattha yāvatāyukaṃ ṭhatvā devaloke
nibbattitvā tato cavitvā, sā itthī naṭagehe nibbatti, puriso
seṭṭhigehe. So "evaṃ bhadde bhavissatīti tassā paṭivacanassa dinnattā
naṭehi saddhiṃ vicari, khīṇāsavattherassa dinnapiṇḍapātaṃ nissāya
arahattaṃ pāpuṇi. Sāpi naṭadhītā "yā me sāmikassa gati, mayhaṃpi
sā eva gatīti bhikkhunīnaṃ santike pabbajitvā arahatte patiṭṭhahīti.
                   Uggasenaseṭṭhiputtavatthu.
                      ----------

---------------------------------------------------------------------------------------------
page29.
               7. Cūḷadhanuggahapaṇḍitavatthu. (246)
     "vitakkamathitassāti imaṃ dhammadesanaṃ satthā jetavane
viharanto ekaṃ daharabhikkhuṃ ārabbha kathesi.
     Eko kira daharabhikkhu salākagge attano salākaṃ 1- gahetvā
salākayāguṃ ādāya āsanasālaṃ gantvā pivati. Tattha udakaṃ
alabhitvā udakatthāya ekaṃ gharaṃ agamāsi. Tatra taṃ ekā kumārikā
disvāva uppannasinehā "bhante punapi pānīyena atthe sati,
idheva āgaccheyyāthāti āha. So tato paṭṭhāya yadā pānīyaṃ
na labhati, tadā tattheva gacchati. Sāpissa pattaṃ gahetvā pānīyaṃ
deti. Evaṃ gacchante kāle, yāguṃpi datvā punekadivasaṃ tattheva
nisīdāpetvā bhattaṃ adāsi. Santike cassa nisīditvā "bhante
imasmiṃ gehe na kiñci natthi nāma, kevalaṃ mayaṃ vicāraṇakamanussameva
na labhāmāti kathaṃ samuṭṭhāpesi. So katipāheneva tassā
kathaṃ sutvā ukkaṇṭhi. Atha naṃ ekadivasaṃ āgantukā bhikkhū disvā
"kasmā tvaṃ āvuso kīso uppaṇḍuppaṇḍukajātosīti pucchitvā,
"ukkaṇṭhitosmi āvusoti vutte, ācariyupajjhāyānaṃ santikaṃ
nayiṃsu. Tepi taṃ satthu santikaṃ netvā tamatthaṃ ārocesuṃ. Satthā
"saccaṃ kira tvaṃ bhikkhu ukkaṇṭhitosīti pucchitvā, "saccanti
vutte, "kasmā tvaṃ bhikkhu mādisassa āraddhaviriyassa buddhassa
sāsane pabbajitvā `sotāpannoti vā `sakadāgāmīti vā attānaṃ
@Footnote: 1. Sī. Ma. Yu. pattasalākaṃ.

---------------------------------------------------------------------------------------------
page30.
Avadāpetvā `ukkaṇṭhitoti vadāpesi; bhāriyaṃ te kammaṃ katanti
vatvā "kiṃkāraṇā ukkaṇṭhitosīti pucchitvā, "bhante ekā maṃ
itthī evamāhāti vutte, "bhikkhu anacchariyaṃ etaṃ tassā kiriyaṃ:
sā hi pubbe sakalajambudīpe aggapaṇḍitaṃ pahāya taṃmuhuttadiṭṭhake
ekasmiṃ sinehaṃ uppādetvā taṃ jīvitakkhayaṃ pāpesīti
vatvā tassa vatthussa pakāsanatthaṃ bhikkhūhi yācito atīte
cūḷadhanuggahapaṇḍitakāle takkasilāyaṃ disāpāmokkhassa ācariyassa
santike sippaṃ uggahetvā tena tuṭṭhena dinnaṃ dhītaraṃ ādāya
bārāṇasiṃ gacchantassa ekasmiṃ aṭavīmukhe ekūnapaññāsāya kaṇḍehi
ekūnapaññāsa core ghātetvā, kaṇḍesu khīṇesu, corajeṭṭhakaṃ
gahetvā bhūmiyaṃ pātetvā, "bhadde asiṃ āharāti vutte, tāya
taṃkhaṇaṃdiṭṭhacore sinehaṃ katvā corassa hatthe asitharuṃ ṭhapetvā
corena cūḷadhanuggahapaṇḍitassa māritabhāvaṃ corena ca taṃ ādāya
gacchantena "maṃpi esā aññaṃ disvā attano sāmikaṃ viya
mārāpessati, kiṃ me imāyāti ekaṃ nadiṃ disvā orimatīre taṃ
ṭhapetvā tassā bhaṇḍakaṃ ādāya "tvaṃ idheva hohi, yāvāhaṃ
bhaṇḍakaṃ uttāremīti tattheva taṃ pahāya gamanabhāvañca āvikatvā
        "sabbaṃ bhaṇḍaṃ samādāya      pāraṃ tiṇṇosi brāhmaṇa,
         paccāgaccha lahuṃ khippaṃ      maṃpi tārehidāni bho"
               "asanthutaṃ  maṃ cirasanthutena
                mināti 1- bhotī adhuvaṃ dhuvena,
@Footnote: 1. pāliyaṃ "niminīti. tadaṭṭhakathāyaṃ "nimisīti dissati.

---------------------------------------------------------------------------------------------
page31.
                Mayāpi bhotī nimineyya aññaṃ,
                ito ahaṃ dūrataraṃ gamissaṃ."
       "kāyaṃ eḷagaṇigumbe        karoti mahahāsiyaṃ, 1-
        nayidha naccaṃ vā gītaṃ vā     tāḷaṃ vā susamāhitaṃ.
        Anamhikāle sussoṇi       kiṃ nu jagghasi sobhane ?"
       "sigāla bāla dummedha       appapaññosi jambuka,
        chinno 2- macchañca pesiñca  kapaṇo viya jhāyasi."
       "sudassaṃ vajjamaññesaṃ,       attano pana duddasaṃ;
        chinnā 3- patiñca jārañca   maṃpi tvaññeva jhāyasi."
       "evametaṃ migarāja,        yathā bhāsasi jambuka.
        Sā nūnāhaṃ ito gantvā    bhattu hessaṃ vasānugā."
       "yo hare mattikaṃ thālaṃ,     kaṃsathālaṃpi so hare;
        kataṃyeva tayā pāpaṃ        punapevaṃ karissasīti
imaṃ pañcakanipāte cūḷadhanuggahajātakaṃ 4- vitthāretvā "tadā
cūḷadhanuggahapaṇḍito tvaṃ ahosi, sā itthī ayaṃ etarahi kumārikā,
sigālarūpena āgantvā tassā niggahakārako sakko devarājā
ahamevāti vatvā "evaṃ sā itthī taṃmuhuttadiṭṭhake ekasmiṃ
sinehena sakalajambudīpe aggapaṇḍitaṃ jīvitā voropesi; taṃ itthiṃ
ārabbha uppannaṃ tava taṇhaṃ chinditvā vihara bhikkhūti taṃ
ovaditvā uttariṃ dhammaṃ desento imā gāthā abhāsi
@Footnote: 1. pāliyaṃ tadaṭṭhakathāyañca ahuhāsiyanti dissati.  2. pāliyaṃ tadaṭṭhakathāyañca
@"jinnoti dissati.                       3. tattheva "jinnāti.
@4. khu. jā. 27/184. tadaṭṭhakathā 4/506.

---------------------------------------------------------------------------------------------
page32.
               "vitakkamathitassa jantuno
                tibbarāgassa subhānupassino
                bhiyyo taṇhā pavaḍḍhati,
                esa kho daḷhaṃ karoti bandhanaṃ.
                Vitakkūpasame ca yo rato
                asubhaṃ bhāvayatī sadā sato
                eso kho byantikāhati
                esacchindati mārabandhananti.
     Tattha "vitakkamathitassāti: kāmavitakkādīhi tīhi vitakkehi
nimmathitassa.
     Tibbarāgassāti: bahalarāgassa.
     Subhānupassinoti: iṭṭhārammaṇesu subhanimittaggāhādivasena
vissaṭṭhamānasatāya subhanti anupassantassa.
     Taṇhāti: evarūpassa jhānādīsu ekaṃpi na vaḍḍhati, athakho
chadvārikataṇhā bhiyyo vaḍḍhati.
     Esa khoti: eso kho puggalo taṇhābandhanaṃ thiraṃ nāma
karoti.
     Vitakkūpasameti: micchāvitakkānaṃ vūpasamasaṅkhāte dasasu asubhesu
paṭhamajjhāne.
     Sadā satoti: yo ettha abhirato hutvā niccaṃ upaṭṭhitassatitāya
sato taṃ asubhajjhānaṃ bhāveti.

---------------------------------------------------------------------------------------------
page33.
     Byantikāhatīti: esa bhikkhu tīsu bhavesu uppajjanakaṃ taṇhaṃ
vigataṃ karissati.
     Mārabandhananti: esa tebhūmikavaṭṭasaṅkhātaṃ mārabandhanaṃpi
chindissatīti attho.
     Desanāvasāne so bhikkhu sotāpattiphale patiṭṭhahi, sampattānaṃpi
sātthikā desanā ahosīti.
                    Cūḷadhanuggahapaṇḍitavatthu.
                      ----------
                   8. Māravatthu. (247)
     "niṭṭhaṃ gatoti imaṃ dhammadesanaṃ satthā jetavane viharanto
māraṃ ārabbha kathesi.
     Ekadivasaṃ hi vikāle sambahulā therā jetavanamahāvihāraṃ
pavisitvā rāhulattherassa vasanaṭṭhānaṃ gantvā taṃ vuṭṭhāpesuṃ. 1-
So aññattha vasanaṭṭhānaṃ apassanto gantvā tathāgatassa gandhakuṭiyā
pamukhe nipajji. Tadā so āyasmā arahattaṃ patto avassikova
ahosi. Māro vasavattī bhavane ṭhitoyeva taṃ āyasmantaṃ
gandhakuṭippamukhe nipannaṃ disvā cintesi "samaṇassa gotamassa rujanakā
aṅgulī bahi nipannā, sayaṃ antogandhakuṭiyaṃ nipanno; aṅguliyā
@Footnote: 1. ācārasampannā na tathā kariṃsu.

---------------------------------------------------------------------------------------------
page34.
Pīḷiyamānāya, sayaṃ pīḷito bhavissatīti. So mahantaṃ hatthirājavaṇṇaṃ
abhinimminitvā āgamma soṇḍāya therassa matthakaṃ parikkhipitvā
mahantena saddena koñcaravaṃ ravi. Satthā gandhakuṭiyaṃ nipanno tassa
mārabhāvaṃ ñatvā "māra tādisānaṃ satasahassenāpi mama puttassa
bhayaṃ uppādetuṃ na sakkā, putto hi me asantāsī vītataṇho
mahāviriyo mahāpaññoti vatvā imā gāthā abhāsi
        "niṭṭhaṃ gato asantāsī     vītataṇho anaṅgaṇo
         acchindi bhavasallāni,     antimoyaṃ samussayo
         vītataṇho anādāno     niruttipadakovido
         akkharānaṃ sannipātaṃ      jaññā pubbāparāni ca
         sa ve antimasārīro mahāpañño [mahāpuriso] ti vuccatīti.
     Tattha "niṭṭhaṃ gatoti: imasmiṃ sāsane pabbajitānaṃ arahattaṃ
niṭṭhaṃ nāma, taṃ gato pattoti attho.
     Asantāsīti: abbhantare rāgasantāsādīnaṃ abhāvena asantasako.
     Acchindi bhavasallānīti: sabbānipi bhavagāmisallāni acchejji.
     Samussayoti: ayaṃ tassa antimo deho.
     Anādānoti: khandhādīsu niggahaṇo.
     Niruttipadakovidoti: niruttiyañca sesapadesu cāti catūsupi
paṭisambhidāsu chekoti attho.
     Akkharānaṃ sannipātaṃ jaññā pubbāparāni cāti: akkharānaṃ
sannipātasaṅkhātaṃ akkharapiṇḍañca jānāti pubbakkharena aparakkharaṃ

---------------------------------------------------------------------------------------------
page35.
Aparakkharena pubbakkharañca jānāti. Pubbakkharena aparakkharaṃ jānāti
nāma: ādimhi paññāyamāne, majjhapariyosānesu appaññāyamānesupi,
"imesaṃ akkharānaṃ idaṃ majjhaṃ, idaṃ pariyosānanti jānāti. Aparakkharena
pubbakkharaṃ jānāti nāma: ante paññāyamāne, ādimajjhesu
appaññāyamānesupi, "imesaṃ akkharānaṃ idaṃ majjhaṃ, ayaṃ ādīti jānāti,
majjhe paññāyamāne, ādipariyosānesu appaññāyamānesupi, "imesaṃ
akkharānaṃ ayaṃ ādi, ayaṃ antoti jānātieva.
     Mahāpaññoti: esa koṭiyaṃ ṭhitasarīro mahantānaṃ atthadhamma-
niruttipaṭibhānānaṃ sīlakkhandhādīnañca pariggāhikāya paññāya samannāgatattā
mahāpañño "vimuttacittaṃ khvāhaṃ sārīputta mahāpurisoti vadāmīti
vacanato vimuttacittatāya ca mahāpurisoti vuccatīti attho.
     Desanāvasāne bahū sotāpattiphalādīni pāpuṇiṃsu. 1- Māropi
pāpimā "jānāti maṃ samaṇo gotamoti tattheva antaradhāyīti.
                        Māravatthu.
                        -------
@Footnote: 1. kathaṃ? na hi aññe tattha honti.

---------------------------------------------------------------------------------------------
page36.
                 9. Upakājīvakavatthu. (248)
     "sabbābhibhūti imaṃ dhammadesanaṃ satthā antarāmagge upakaṃ
ājīvakaṃ ārabbha kathesi.
     Ekasmiṃ hi samaye satthā pattasabbaññutaññāṇo
bodhimaṇḍe sattasattāhaṃ vītināmetvā attano pattacīvaramādāya
dhammacakkappavattanatthaṃ bārāṇasiṃ 1- sandhāya aṭṭhārasayojanamaggaṃ
paṭipanno antarāmagge upakaṃ ājīvakaṃ addasa. Sopi satthāraṃ
disvā "vippasannāni kho te āvuso indriyāni, parisuddho
chavivaṇṇo pariyodāto: kaṃsi tvaṃ āvuso uddissa pabbajito,
ko vā te satthā, kassa vā tvaṃ dhammaṃ rocesīti pucchi.
Athassa satthā "mayhaṃ upajjhāyo vā ācariyo vā natthīti
vatvā imaṃ gāthamāha
               "sabbābhibhū sabbavidūhamasmi
                sabbesu dhammesu anūpalitto
                sabbañjaho taṇhakkhaye vimutto
                sayaṃ abhiññāya kamuddiseyyanti.
     Tattha "sabbābhibhūti: sabbesaṃ tebhūmikadhammānaṃ abhibhavitā.
     Sabbavidūti: viditasabbacatubhūmikadhammo.
     Sabbesu dhammesūti: sabbesupi tebhūmikadhammesu taṇhādiṭṭhīhi
anūpalitto.
@Footnote: 1. Sī. Yu. bārāṇasiyaṃ.

---------------------------------------------------------------------------------------------
page37.
     Sabbañjahoti: sabbe tebhūmikadhamme jahitvā ṭhito.
     Taṇhakkhaye vimuttoti: taṇhakkhayante uppādite taṇhakkhaya-
saṅkhāte arahatte asekhāya vimuttiyā vimutto.
     Sayaṃ abhiññāyāti: abhiññeyyādibhede dhamme sayameva jānitvā.
     Kamuddiseyyanti: "ayaṃ me upajjhāyo vā ācariyo vāti
kaṃ nāma uddiseyyanti.
     Desanāvasāne upako ājīvako tathāgatassa vacanaṃ nevābhinandi
nappaṭikkosi, sīsaṃ pana cāletvā jivhaṃ nillāletvā ekapadikaṃ maggaṃ
gahetvā aññataraṃ luddakanivāsanaṭṭhānaṃ agamāsīti.
                      Upakājīvakavatthu.
                       --------
                10. Sakkadevarājavatthu. (249)
     "sabbadānanti imaṃ dhammadesanaṃ satthā jetavane viharanto
sakkaṃ devarājaṃ ārabbha kathesi.
     Ekasmiṃ hi samaye tāvatiṃsadevaloke devatā sannipatitvā
cattāro pañhe samuṭṭhāpesuṃ "kataraṃ dānaṃ nu kho dānesu,
kataro raso rasesu, katarā rati ratīsu jeṭṭhakā, taṇhakkhayova
kasmā jeṭṭhakoti vuccatīti. Te pañhe ekā devatāpi vinicchituṃ
nāsakkhi. Eko pana devo ekaṃ devaṃ pucchati, sopi aparanti

---------------------------------------------------------------------------------------------
page38.
Evaṃ aññamaññaṃ pucchantā dasasu cakkavāḷasahassesu dvādasa
saṃvaccharāni vicariṃsu. Ettakenāpi kālena pañhānaṃ atthaṃ adisvā
dasasahassacakkavāḷadevatā sannipatitvā catunnaṃ mahārājānaṃ santikaṃ
gantvā, "kiṃ tātā mahādevasannipātoti vutte, "cattāro pañhe
samuṭṭhāpetvā vinicchituṃ asakkontā tumhākaṃ santikaṃ āgatamhāti.
"kiṃ pañhā nāma tātāti. "dānarasaratīsu kataradānarasarati nu kho
seṭṭhā, taṇhakkhayova kasmā seṭṭhoti ime pañhe vinicchituṃ
asakkontā āgatamhāti [tamatthaṃ ārocesuṃ]. "tātā mayaṃpi
imesaṃ atthaṃ na jānāma; amhākaṃ pana rājā janasahassena
cintite atthe cintetvā khaṇeneva jānāti, so amhehi
paññāya ca puññena ca visiṭṭho, etassa santikaṃ gacchāmāti
tameva devagaṇaṃ ādāya sakkassa devarañño santikaṃ gantvā,
tenāpi "kiṃ tātā mahanto devasannipātoti vutte, tamatthaṃ
ārocesuṃ. Sakko "tātā imesaṃ pañhānaṃ añño atthaṃ jānituṃ
na sakkoti, buddhavisayā eteti vatvā "satthā panetarahi kahaṃ
vasatīti pucchitvā "jetavaneti sutvā "etha tassa santikaṃ
gamissāmāti devagaṇena saddhiṃ rattibhāge sakalaṃ jetavanaṃ obhāsetvā
satthāraṃ upasaṅkamitvā vanditvā ekamantaṃ ṭhito, "kiṃ mahārāja
mahatā devagaṇena saddhiṃ āgatosīti vutte, "bhante devagaṇena
ime nāma pañhā samuṭṭhāpitā, añño imesaṃ atthaṃ jānituṃ
samattho nāma natthi, imesaṃ no atthaṃ pakāsethāti āha. Satthā

---------------------------------------------------------------------------------------------
page39.
"sādhu mahārāja mayā tiṃsa pāramiyo pūretvā mahāpariccāge
pariccajitvā tumhādisānaṃ kaṅkhāchedanatthameva sabbaññutaññāṇaṃ
paṭividdhaṃ, tayā pucchitapañhe suṇāhi: sabbadānānaṃ dhammadānaṃ
seṭṭhaṃ, sabbarasānaṃ dhammaraso seṭṭho, sabbaratīnaṃ dhammarati seṭṭhā,
taṇhakkhayo pana arahattaṃ sampāpakattā seṭṭhoyevāti vatvā
imaṃ gāthamāha
               "sabbadānaṃ dhammadānaṃ jināti,
                sabbarasaṃ dhammaraso jināti,
                sabbaratiṃ dhammarati jināti,
                taṇhakkhayo sabbadukkhaṃ jinātīti.
     Tattha "sabbadānanti: sace hi cakkavāḷagabbhe yāva brahmalokā
nirantaraṃ katvā nisinnānaṃ buddhapaccekabuddhakhīṇāsavānaṃ kadaligabbhasadisāni
ticīvarāni dadeyya. Tasmiṃ samāgame catuppadikāya gāthāya katā
anumodanāva seṭṭhā; taṃ hi dānaṃ tassā gāthāya soḷasiṃ
kalaṃ na agghati; evaṃ dhammassa desanāpi vācanāpi savanampi
mahantaṃ, yena ca puggalena dhammassavanaṃ kāritaṃ, tasseva mahānisaṃso.
Tathārūpāyaeva parisāya paṇītapiṇḍapātassa patte pūretvā
dinnadānatopi sappitelādīnaṃ patte pūretvā dinnabhesajjadānatopi
mahāvihārasadisānaṃ vihārānaṃ lohapāsādasadisānañca pāsādānaṃ anekāni
satasahassāni kāretvā dinnasenāsanadānatopi anāthapiṇḍikādīhi
vihāre ārabbha katapariccāgatopi antamaso catuppadikāya gāthāya

---------------------------------------------------------------------------------------------
page40.
Anumodanavasenāpi pavattitaṃ dhammadānameva seṭṭhaṃ. Kiṃkāraṇā?
evarūpāni hi puññāni karontā dhammaṃ sutvāva karonti, no
assutvā; sace hi ime sattā dhammaṃ na suṇeyyuṃ, uḷuṅkamattaṃ
yāguṃpi kaṭacchumattaṃ bhattaṃpi na dadeyyuṃ; iminā kāraṇena sabbadānehi
dhammadānameva seṭṭhaṃ, apica ṭhapetvā buddhe ca paccekabuddhe
ca sakalakappaṃ deve vassante udakabindūni gaṇetuṃ samatthāya
paññāya samannāgatā sārīputtādayopi attano dhammatāya
sotāpattiphalādīni adhigantuṃ nāsakkhiṃsu; assajittherādīhi kathitaṃ dhammaṃ
sutvāva sotāpattiphalaṃ sacchikariṃsu, satthu dhammadesanāya
sāvakapāramīñāṇañca sacchikariṃsu; imināpi kāraṇena mahārāja 1-
dhammadānameva seṭṭhaṃ. Tena vuttaṃ "sabbadānaṃ dhammadānaṃ jinātīti.
     Sabbe pana khandharasādayo rasā ukkaṃsato devatānaṃ
sudhābhojanarasopi saṃsāravaṭṭe pātetvā dukkhānubhavanasseva paccayo;
yo panesa sattattiṃsabodhipakkhiyadhammasaṅkhāto ca navalokuttara-
dhammasaṅkhāto ca dhammaraso, ayameva sabbarasānaṃ seṭṭho. Tena
vuttaṃ "sabbarasaṃ dhammaraso jinātīti.
     Yā panesā puttarati dhīturati dhanarati itthīrati naccagītavāditādi-
ratippabhedā ca anekappabhedā rati, sāpi saṃsāravaṭṭe pātetvā
dukkhānubhavanasseva paccayo; yā panesā dhammaṃ kathentassa vā
suṇantassa vā vācentassa vā anto uppajjamānā pīti
@Footnote: 1. atirekapadena bhavitabbaṃ na hi sakkā īdisaṃ atthaṃ satthu vacanaṃ kātuṃ.

---------------------------------------------------------------------------------------------
page41.
Udaggabhāvaṃ janeti assūni pavatteti lomahaṃsaṃ janeti, sā saṃsāravaṭṭassa
antaṃ katvā arahattapariyosānā hoti; sabbaratīnaṃ evarūpā dhammaratiyeva
seṭṭhā. Tena vuttaṃ "sabbaratiṃ dhammarati jinātīti.
     Taṇhakkhayo pana taṇhāya khayante uppannaṃ arahattaṃ, taṃ
sakalassāpi vaṭṭadukkhassa abhibhavanato sabbaseṭṭhameva. Tena vuttaṃ
"taṇhakkhayo sabbadukkhaṃ jinātīti.
     Evaṃ satthari imissā gāthāya atthaṃ kathenteyeva, caturāsītiyā
pāṇasahassānaṃ dhammābhisamayo ahosi. Sakkopi satthu dhammakathaṃ sutvā
satthāraṃ vanditvā āha "bhante evaṃ jeṭṭhake nāma dhammadāne
kimatthaṃ amhākaṃ pattiṃ na dāpetha? ito paṭṭhāya no bhikkhusaṅghassa
kathetvā pattiṃ dāpetha bhanteti. Satthā tassa vacanaṃ sutvā bhikkhusaṅghaṃ
sannipātāpetvā "bhikkhave ajja ādiṃ katvā mahādhammassavanaṃ vā
pakatidhammassavanaṃ vā upanisinnakathaṃ vā antamaso anumodanaṃpi
kathetvā sabbasattānaṃ pattiṃ dadeyyāthāti āhāti.
                     Sakkadevarājavatthu.
                       ---------

---------------------------------------------------------------------------------------------
page42.
                11. Aputtakaseṭṭhivatthu. (250)
     "hananti bhogā dummedhanti imaṃ dhammadesanaṃ satthā jetavane
viharanto aputtakaseṭṭhiṃ nāma ārabbha kathesi.
     Tassa kira kālakiriyaṃ sutvā rājā pasenadikosalo "aputtakaṃ
sāpateyyaṃ kassa pāpuṇātīti pucchitvā "raññoti sutvā sattahi
divasehi tassa gehato dhanaṃ rājakulaṃ abhiharāpetvā satthu santikaṃ
upasaṅkamitvā, "handa kuto nu tvaṃ mahārāja āgacchasi divādivassāti
vutte, "idha bhante sāvatthiyaṃ seṭṭhī gahapati kālakato,
tamahaṃ aputtakaṃ sāpateyyaṃ rājantepuraṃ abhiharitvā āgacchāmīti
āha. Sabbaṃ sutte āgatanayeneva veditabbaṃ. "so kira,
suvaṇṇapāṭiyā nānaggarasabhojane upanīte, `evarūpaṃ nāma manussā
bhuñjanti, kiṃ tumhe mayā saddhiṃ imasmiṃ gehe keliṃ karothāti
bhojane upaṭṭhite, 1- leḍḍudaṇḍādīhi paharitvā palāpetvā `idaṃ
manussānaṃ bhojananti kāṇājakaṃ bilaṅgadutiyaṃ bhuñjati, vatthayānacchattesupi
manāpesu upaṭṭhāpitesu, manusse leḍḍudaṇḍādīhi paharanto
palāpetvā sāṇāni dhāreti, jajjararathakena yāti paṇṇacchattena
dhāriyamānenāti evaṃ raññā ārocite, satthā tassa pubbakammaṃ kathesi:
     bhūtapubbaṃ so mahārāja 2- seṭṭhī gahapati tagarasikhiṃ nāma
@Footnote: 1. ito paraṃ "manusseti padaṃ naṭṭhaṃ bhaveyYu.
@2. suttato ānentena nīharituṃ pammussitvā pamādena likhitaṃ.

---------------------------------------------------------------------------------------------
page43.
Paccekabuddhaṃ 1- piṇḍapātena paṭipādesi, "detha samaṇassa piṇḍanti
vatvā uṭṭhāyāsanā pakkāmi. Tasmiṃ kira assaddhe bāle evaṃ
vatvā pakkante, tassa bhariyā saddhā pasannā "cirassaṃ vata me
imassa mukhato `dehīti vacanaṃ sutaṃ, ajja mama manoratho pūreti,
piṇḍapātaṃ dassāmīti paccekabuddhassa pattaṃ gahetvā paṇīta-
bhojanassa pūretvā adāsi. Sopi nivattamāno taṃ disvā "kiṃ
samaṇa kiñci te laddhanti pattaṃ gahetvā paṇītapiṇḍapātaṃ
disvā vippaṭisārī hutvā evaṃ cinteti "varametaṃ piṇḍapātaṃ
dāsā vā kammakarā vā bhuñjeyyuṃ, te hi imaṃ bhuñjitvā
mayhaṃ kammaṃ karissanti; ayaṃ pana gantvā bhuñjitvā niddāyissati;
naṭṭho me piṇḍapātoti. [so] bhātu pana ekaputtakaṃ sāpateyyassa
kāraṇā jīvitā voropesi. So kirassa aṅguliṃ gahetvā
vicaranto "idaṃ mayhaṃ pitu santakaṃ yānakaṃ, ayaṃ tassa goṇoti
āha. Atha naṃ seṭṭhī "idāni tāvesa evaṃ vadeti, imassa pana
vuḍḍhippattakāle imasmiṃ gehe bhoge ko rakkhissatīti taṃ
araññaṃ netvā ekasmiṃ gacchamūle gīvāyaṃ gahetvā mūlakandaṃ
viya gīvaṃ pīḷetvā māretvā tattheva chaḍḍesi. Idamassa pubbakammaṃ.
Tena vuttaṃ "yaṃ kho so mahārāja seṭṭhī gahapati tagarasikhiṃ
paccekabuddhaṃ 2- piṇḍapātena paṭipādesi, tassa kammassa vipākena
@Footnote: 1. pāliyañhi "paccekasambuddhanti dissati. saṃ. sagātha. 15/133. ña. va.
@2. pāliyañhi "paccekasambuddhanti dissati.

---------------------------------------------------------------------------------------------
page44.
Sattakkhattuṃ sugatiṃ saggaṃ lokaṃ upapajji; tasseva kammassa vipākāvasesena
imissāyeva sāvatthiyā sattakkhattuṃ seṭṭhittaṃ kāresi. Yaṃ kho
so mahārāja seṭṭhī gahapati dānaṃ 1- datvā pacchā vippaṭisārī
ahosi `varametaṃ piṇḍapātaṃ dāsā vā kammakarā vā bhuñjeyyunti,
tassa kammassa vipākena nāssūḷārāya bhattabhogāya cittaṃ
namati nāssūḷārāya vatthabhogāya 2- nāssūḷārāya yānabhogāya 3-
nāssūḷārānaṃ pañcannaṃ kāmaguṇānaṃ bhogāya cittaṃ namati. Yaṃ kho
so mahārāja seṭṭhī gahapati bhātu 4- ekaputtakaṃ sāpateyyassa
kāraṇā jīvitā voropesi, tassa kammassa vipākena bahūni vassāni
bahūni vassasatāni bahūni vassasahassāni bahūni vassasatasahassāni
niraye paccittha; tasseva kammassa vipākāvasesena idaṃ sattamaṃ
aputtakaṃ sāpateyyaṃ rājakosaṃ pavesenti. Tassa kho pana
mahārāja seṭṭhissa gahapatissa purāṇañca puññaṃ parikkhīṇaṃ navañca
puññaṃ anupacitaṃ, ajja ca 5- pana mahārāja seṭṭhī gahapati
mahāroruve niraye paccatīti.
     Rājā satthu vacanaṃ sutvā "aho bhante bhāriyaṃ kammaṃ,
ettake nāma bhoge vijjamāne, neva attanā paribhuñji, na
tumhādise buddhe dhuravihāre viharante, puññakammaṃ akāsīti āha.
Satthā "evamevaṃ mahārāja dummedhapuggalā nāma bhoge labhitvā
@Footnote: 1. "dānanti na dissati. 2-3. etthantare ca "cittaṃ namatīti dissati.  4. "ca panāti
@ dissati.  5. casaddo natthi. saṃ. sagātha. 15/134. ña. va.

---------------------------------------------------------------------------------------------
page45.
Nibbānaṃ na gavesanti, bhoge nissāya uppannataṇhā panete
dīgharattaṃ hanatīti vatvā imaṃ gāthamāha
        "hananti bhogā dummedhaṃ,     no ca pāragavesino;
         bhogataṇhāya dummedho       hanti aññeva attananti.
     Tattha "no ca pāragavesinoti: ye pana nibbānapāragavesino
puggalā, na te bhogā hananti.
     Hanti aññeva attananti: bhoge nissāya uppannāya
taṇhāya duppañño puggalo pare viya attānameva hanatīti attho.
         Desanāvasāne bahū sotāpattiphalādīni pāpuṇiṃsūti.
                     Aputtakaseṭṭhivatthu.
                       --------
               12. Aṅkuradevaputtavatthu. (251)
     "tiṇadosāni khettānīti imaṃ dhammadesanaṃ satthā paṇḍukambalasilāyaṃ
viharanto aṅkuraṃ ārabbha kathesi.
     Vatthu "ye jhānappasutā dhīrāti gāthāya vitthāritameva.
Vuttañhetaṃ tattha indakaṃ ārabbha "so kira anuruddhattherassa
antogāmaṃ piṇḍāya paviṭṭhassa attano ābhataṃ kaṭacchubhikkhaṃ
dāpesi, tadassa puññaṃ aṅkurena dasavassasahassāni dvādasayojanikaṃ
uddhanapantiṃ katvā dinnadānato mahapphalataraṃ jātaṃ; tasmā evamāha.

---------------------------------------------------------------------------------------------
page46.
Evaṃ vutte, satthā "aṅkura dānannāma viceyya dātuṃ vaṭṭati,
evantaṃ sukkhette suvuttabījaṃ viya mahapphalaṃ hoti, tvaṃ pana na
tathā akāsi, tena te dānaṃ na mahapphalaṃ jātanti imamatthaṃ
vibhāvento
        "viceyya dānaṃ dātabbaṃ,   yattha dinnaṃ mahapphalaṃ.
                Viceyya dānaṃ sugatappasatthaṃ;
                ye dakkhiṇeyyā idha jīvaloke,
                etesu dinnāni mahapphalāni,
                vījāni vuttāni yathā sukhetteti
vatvā uttariṃ dhammaṃ desento imā gāthā abhāsi
        "tiṇadosāni khettāni,      rāgadosā ayaṃ pajā;
         tasmā hi vītarāgesu       dinnaṃ hoti mahapphalaṃ.
         Tiṇadosāni khettāni,      dosadosā ayaṃ pajā;
         tasmā hi vītadosesu       dinnaṃ hoti mahapphalaṃ.
         Tiṇadosāni khettāni,      mohadosā ayaṃ pajā;
         tasmā hi vītamohesu       dinnaṃ hoti mahapphalaṃ.
         Tiṇadosāni khettāni,      icchādosā ayaṃ pajā;
         tasmā hi vīgaticchesu       dinnaṃ hoti mahapphalanti.
     Tattha "tiṇdosānīti: sāmākādīni hi tiṇāni uṭṭhahantāni
pubbaṇṇāparaṇṇakkhettāni dūsenti, tena tāni na bahuṭṭhāni honti;
sattānaṃpi anto rāgo uppajjanto satte dūseti, tena tesu

---------------------------------------------------------------------------------------------
page47.
Dinnaṃ mahapphalaṃ na hoti, khīṇāsavesu dinnaṃ pana mahapphalaṃ hoti:
tena vuttaṃ
        "tiṇadosāni khettāni,      rāgadosā ayaṃ pajā;
         tasmā hi vītarāgesu       dinnaṃ hoti mahapphalanti.
     Sesagāthāsupi eseva nayo. Desanāvasāne aṅkuro ca indako
ca sotāpattiphale patiṭṭhahiṃsu, sampattānaṃpi sātthikā desanā
ahosīti.
                    Aṅkuradevaputtavatthu.
                  Taṇhāvaggavaṇṇanā niṭṭhitā.
                     Catuvīsatimo vaggo.
                      ----------

---------------------------------------------------------------------------------------------
page48.
                    25. Bhikkhuvaggavaṇṇanā
                      -----------
                  1. Pañcabhikkhuvatthu. (252)
     "cakkhunā saṃvaro sādhūti imaṃ dhammadesanaṃ satthā jetavane
viharanto pañca bhikkhū ārabbha kathesi.
     Tesu kira ekeko cakkhudvārādīsu pañcasu dvāresu ekekameva
rakkhati. Athekadivasaṃ sannipatitvā "ahaṃ durakkhaṃ rakkhāmi, ahaṃ durakkhaṃ
rakkhāmīti vivaditvā "satthāraṃ pucchitvā imamatthaṃ jānissāmāti
satthāraṃ upasaṅkamitvā "bhante mayaṃ cakkhudvārādīni rakkhantā
attano attano rakkhanadvārameva durakkhanti maññāma, ko nu
kho amhesu durakkhaṃ rakkhatīti pucchiṃsu. Satthā ekaṃ bhikkhuṃpi
anosādetvā "bhikkhave sabbānipetāni durakkhāneva; apica kho na
tumhe idāneva pañcasu dvāresu 1- asaṃvutā, pubbepi asaṃvutā;
asaṃvutattāyeva ca paṇḍitānaṃ ovāde avattitvā jīvitakkhayaṃ
pāpuṇitthāti vatvā "kadā bhanteti tehi yācito takkasilajātakassa
vatthuṃ vitthāretvā rakkhasīnaṃ vasena rājakule jīvitakkhayaṃ patte
pattābhisekena mahāsattena setacchattassa heṭṭhā rājāsane
nisinnena attano sirisampattiṃ oloketvā "viriyaṃ nāmetaṃ sattehi
kattabbamevāti vatvā udānavasena udānitaṃ
@Footnote: 1. Sī. Ma. Yu. ṭhānesu.

---------------------------------------------------------------------------------------------
page49.
               "kusalūpadese dhitiyā daḷhāya
                avaṭṭhitattā bhayabhīrutāya ca
                na rakkhasīnaṃ vasamāgamimha se,
                sa sotthibhāvo mahatā bhayena meti
imaṃ gāthaṃ 1- dassetvā "tadāpi tumhe pañcajanā takkasilarajjaṃ
gahaṇatthāya nikkhamantaṃ mahāsattaṃ āvudhahatthā parivāretvā maggaṃ
gacchantā antarāmagge rakkhasīhi cakkhudvārādivasena upanītesu
rūpārammaṇādīsu asaṃvutā paṇḍitassa ovāde avattitvā
olokayantā rakkhasīhi khāditā jīvitakkhayaṃ pāpuṇittha, tesu pana
ārammaṇesu saṃvuto piṭṭhito piṭṭhito anubandhantaṃpi devavaṇṇaṃ 2-
yakkhiniṃ anādayitvā sotthinā takkasilaṃ gantvā rajjaṃ patto
rājā ahamevāti jātakaṃ samodhānetvā "bhikkhunā nāma sabbānipi
dvārāni saṃvaritabbāni, etāni hi saṃvaritvāeva sabbadukkhā
pamuccatīti vatvā dhammaṃ desento imā gāthā abhāsi
        "cakkhunā saṃvaro sādhu,      sādhu sotena saṃvaro,
         ghānena saṃvaro sādhu,      sādhu jivhāya saṃvaro,
         kāyena saṃvaro sādhu,      sādhu vācāya saṃvaro,
         manasā saṃvaro sādhu,       sādhu sabbattha saṃvaro.
         Sabbattha saṃvuto bhikkhu       sabbadukkhā pamuccatīti.
     Tattha "cakkhunāti: yadā hi bhikkhuno cakkhudvāre
@Footnote: 1. khu. jā. 27/43.       2. Sī. Ma. Yu. devavaṇṇiṃ.

---------------------------------------------------------------------------------------------
page50.
Rūpārammaṇaṃ āpāthaṃ āgacchati, tadā iṭṭhārammaṇe arajantassa
aniṭṭhārammaṇe adussantassa asamapekkhane mohaṃ anuppādentassa,
tasmiṃ dvāre saṃvaro thakanaṃ pidahanaṃ gutti katā nāma hoti;
tassa so evarūpo cakkhunā saṃvaro sādhu. Eseva nayo
sotadvārādīsupi. Cakkhudvārādīsuyeva pana saṃvaro vā asaṃvaro
vā nuppajjati, purato pana javanavīthiyaṃ esa labbhati: tadā hi
asaṃvaro uppajjanto "assaddhā akkhanti kosajjaṃ muṭṭhasaccaṃ
aññāṇanti akusalavīthiyaṃ ayaṃ pañcavidho labbhati. Saṃvaro
uppajjanto "saddhā khanti viriyaṃ sati ñāṇanti kusalavīthiyaṃ ayaṃ
pañcavidho labbhati.
     Kāyena saṃvaroti ettha pana pasādakāyopi copanakāyopi
labbhati. Ubhayaṃpi panetaṃ kāyadvārameva. Tattha pasādadvāre
saṃvarāsaṃvaro kathito va. Copanadvārepi taṃvatthukā pāṇātipāta
adinnādānamicchācāRā. Tehi pana saddhiṃ akusalavīthiyaṃ uppajjantehi
tehi taṃ dvāraṃ asaṃvutaṃ hoti, kusalavīthiyaṃ uppajjantehi
pāṇātipātāveramaṇīādīhi saṃvutaṃ.
     Sādhu vācāyāti etthāpi copanavācā. Tāya saddhiṃ uppajjantehi
musāvādādīhi taṃ dvāraṃ asaṃvutaṃ hoti, musāvādāveramaṇīādīhi saṃvutaṃ.
     Manasā saṃvaroti etthāpi javanamanato aññena manena saddhiṃ
abhijjhādayo natthi; manodvāre pana javanakkhaṇe uppajjamānehi

---------------------------------------------------------------------------------------------
page51.
Abhijjhādīhi taṃ dvāraṃ asaṃvutaṃ hoti, anabhijjhādīhi saṃvutaṃ.
     Sādhu sabbatthāti: tesu cakkhudvārādīsu sabbesupi saṃvaro
sādhu. Ettāvatā hi aṭṭha saṃvaradvārāni aṭṭha ca asaṃvaradvārāni
kathitāni. Tesu aṭṭhasu asaṃvaradvāresu ṭhito bhikkhu sakalavaṭṭamūlakadukkhato
na muccati, saṃvaradvāresu pana ṭhito sabbasmāpi vaṭṭamūlakadukkhā muccati;
tena vuttaṃ "sabbattha saṃvuto bhikkhu sabbadukkhā pamuccatīti.
     Desanāvasāne pañca bhikkhū sotāpattiphale patiṭṭhahiṃsu,
sampattānaṃpi sātthikā desanā ahosīti.
                      Pañcabhikkhuvatthu.
                      ----------
                2. Haṃsaghātakabhikkhuvatthu. (253)
     "hatthasaññatoti imaṃ dhammadesanaṃ satthā jetavane viharanto
ekaṃ haṃsaghātakaṃ bhikkhuṃ ārabbha kathesi.
     Sāvatthīvāsino kira dve sahāyakā bhikkhūsu pabbajitvā
laddhūpasampadā yebhuyyena ekato vicaranti. Ekadivasaṃ aciravatiṃ
gantvā nahātvā ātape tappamānā sārāṇīyaṃ kathaṃ kathentā
aṭṭhaṃsu. Tasmiṃ khaṇe dve haṃsā ākāsena gacchanti. Atheko

---------------------------------------------------------------------------------------------
page52.
Daharabhikkhu sakkharaṃ gahetvā "ekassa haṃsapotakassa akkhiṃ paharissāmīti
āha. Itaro "na sakkhissasīti āha. "tiṭṭhatu imasmiṃ passe
akkhi, parapasse akkhiṃ paharisasāmīti. "idaṃpi na sakkhissasiyevāti.
"tenahi upadhārehīti dutiyaṃ sakkharaṃ gahetvā haṃsassa pacchābhāge
khipi. Haṃso sakkharasaddaṃ sutvā nivattitvā olokesi. Atha naṃ
itaraṃ vaṭṭasakkharaṃ gahetvā parapasse akkhimhi paharitvā
orimakkhinā nikkhāmesi. Haṃso viravanto parivattitvā tesaṃ
pādamūleyeva pati. Tattha tattha ṭhitā bhikkhū disvā "āvuso
buddhasāsane pabbajitvā ananucchavikaṃ vo kataṃ pāṇātipātaṃ karontehīti
vatvā te ādāya gantvā tathāgatassa dassesuṃ. Satthā "saccaṃ kira
tayā bhikkhu pāṇātipāto katoti pucchitvā, "saccaṃ bhanteti
vutte, "bhikkhu kasmā evarūpe niyyānikasāsane pabbajitvā
evamakāsi? porāṇakapaṇḍitā, anuppanne buddhe, agāramajjhe
vasamānā appamattakesupi ṭhānesu kukkuccaṃ kariṃsu, tvaṃ pana
evarūpe buddhasāsane pabbajitvā kukkuccamattampi na akāsīti vatvā
tehi yācito atītaṃ āhari:
     "atīte kururaṭṭhe indapattanagare dhanañjaye rajjaṃ kārente,
bodhisatto tassa aggamahesiyā kucchimhi paṭisandhiṃ gahetvā
anupubbena viññutaṃ patto takkasilāyaṃ sippāni uggahetvā pitarā
uparajje patiṭṭhāpito aparabhāge pitu accayena rajjaṃ patvā
dasa rājadhamme akopento kurudhamme pavattittha. Kurudhammo nāma

---------------------------------------------------------------------------------------------
page53.
Pañca sīlāni. Tāni bodhisatto parisuddhāni katvā rakkhati. Yathā
bodhisatto, evamassa mātā aggamahesī kaniṭṭhabhātā uparājā
purohito brāhmaṇo rajjuggāhako amacco sārathi seṭṭhī
doṇamāpako mahāmatto dovāriko nagarasobhanā 1- vaṇṇadāsīti
evametesu ekādasasu janesu kurudhammaṃ rakkhantesu, kāliṅgaraṭṭhe
dantapuranagare kāliṅge rajjaṃ kārente, tassa raṭṭhe devo na
vassi; mahāsattassa pana añjanāsabho nāma maṅgalahatthī mahāpuñño
hoti. Raṭṭhavāsino "tasmiṃ ānīte, devo vassissatīti saññāya
ārocesuṃ. Rājā tassa hatthissa ānayanatthāya brāhmaṇe
pahiṇi. Te gantvā mahāsattaṃ hatthiṃ yāciṃsu. Satthā imaṃ tesaṃ
yācanākāraṃ 2- dassetuṃ
        "tava saddhañca sīlañca     viditvāna janādhipa
         vaṇṇaṃ añjanavaṇṇena     kāliṅgasmiṃ vinimhaseti
imaṃ tikanipāte jātakaṃ 3- kathesi. Hatthimhi pana ānītepi, deve
avassante, "so rājā kurudhammaṃ rakkhati, tenassa raṭṭhe devo
vassatīti saññāya "yaṃ so kurudhammaṃ rakkhati, taṃ suvaṇṇapaṭṭe
likhitvā ānethāti puna kāliṅgo brāhmaṇe ca amacce ca
pesesi. Tesu gantvā yācantesu, rājānaṃ ādiṃ katvā sabbepi
te attano attano sīlesu kiñci kukkuccamattaṃ katvā "aparisuddhaṃ
no sīlanti paṭikkhipitvā "na ettāvatā sīlabhedo hotīti
@Footnote: 1. Ma. nagarasobhiniṃ. 2. Sī. yācane kāraṇaṃ. Ma. Yu. yācanakāraṇaṃ. 3. khu. jā. 27/112.

---------------------------------------------------------------------------------------------
page54.
Tehi punappunaṃ yācitā attano attano sīlāni kathayiṃsu. Kāliṅgo
suvaṇṇapaṭṭe likhitvā ābhataṃ kurudhammaṃ disvā samādāya sādhukaṃ
pūresi. Tassa raṭṭhe devo pāvassi, raṭṭhaṃ khemaṃ subhikkhaṃ ahosi.
     Satthā imaṃ atītaṃ āharitvā
        "gaṇikā uppalavaṇṇā ca,      puṇṇo dovāriko tadā,
         rajjugāho ca kaccāno,     doṇamātā ca kolito,
         sārīputto tadā seṭṭhī,     anuruddho ca sārathi,
         brāhmaṇo kassapo thero,   uparājā nandapaṇḍito,
         mahesī rāhulamātā,        māyādevī janettikā,
         kururājā bodhisatto:       evaṃ dhāretha jātakanti
jātakaṃ samodhānetvā "bhikkhu evaṃ pubbe paṇḍitā, appamattakepi
kukkucce uppanne, attano sīlabhede āsaṅkaṃ kariṃsu; tvaṃ pana
mādisassa buddhassa sāsane pabbajitvā pāṇātipātaṃ karonto
atibhāriyaṃ kammamakāsi; bhikkhunā nāma hatthehi pādehi vācāya
ca saññatena bhavitabbanti vatvā imaṃ gāthamāha
               "hatthasaññato pādasaññato
                vācāsaññato saññatattamo
                ajjhattarato samāhito
                eko santusito tamāhu `bhikkhūti.
     Tattha hatthasaññatoti: hatthakīḷāpanādīnaṃ vā hatthena

---------------------------------------------------------------------------------------------
page55.
Paresaṃ paharaṇādīnaṃ vā abhāvena hatthasaññato. Dutiyapadepi
eseva nayo. Vācāya pana musāvādādīnaṃ akaraṇato vācāsaññato.
     Saññatattamoti: saññatattabhāvo, kāyacalanasīsukkhipanabhamukavikārādīnaṃ
akārakoti 1- attho.
     Ajjhattaratoti: gocarajjhattasaṅkhātāya kammaṭṭhānabhāvanāya
rato.
     Samāhitoti: suṭṭhu samāhito.
     Eko santusitoti: ekavihārī hutvā suṭṭhu tusito vipassanācārato
paṭṭhāya attano adhigamena tuṭṭhamānaso. Puthujjanakalyāṇakaṃ hi ādiṃ
katvā sabbepi sekhā attano adhigamena santusantīti santusitā,
arahā pana ekantasantusitova; taṃ sandhāyetaṃ vuttaṃ.
         Desanāvasāne bahū sotāpattiphalādīni pāpuṇiṃsūti.
                     Haṃsaghātakabhikkhuvatthu.
                      ----------
@Footnote: 1. Sī. Ma. Yu. akaraṇatoti.

---------------------------------------------------------------------------------------------
page56.
                  3. Kokālikavatthu. (254)
     "yo mukhasaññatoti imaṃ dhammadesanaṃ satthā jetavane viharanto
kokālikaṃ ārabbha kathesi.
     Vatthu "athakho kokāliko bhikkhu, yena bhagavā, tenupasaṅkamīti
sutte 1- āgatameva. Atthopissa aṭṭhakathāyaṃ vuttanayeneva veditabbo.
Kokālike pana padumaniraye uppanne, dhammasabhāyaṃ kathaṃ samuṭṭhāpesuṃ
"aho kokāliko bhikkhu attano mukhaṃ nissāya vināsaṃ
patto, dve aggasāvake akkosantasseva hissa paṭhavī vivaraṃ
adāsīti. Satthā āgantvā "kāya nuttha bhikkhave etarahi kathāya
sannisinnāti pucchitvā, "imāya nāmāti vutte, "na bhikkhave
idāneva, pubbepi kokāliko attano mukhameva nissāya naṭṭhoti
vatvā tamatthaṃ sotukāmehi bhikkhūhi yācito tassa pakāsanatthaṃ
atītaṃ āhari:
      "atīte himavantappadese ekasmiṃ sare kacchapo vasati. Dve
haṃsapotakā gocarāya carantā tena saddhiṃ vissāsaṃ katvā
daḷhavissāsikā hutvā ekadivasaṃ kacchapaṃ pucchiṃsu "samma amhākaṃ
himavante cittakūṭapabbatatale kāñcanaguhāya vasanaṭṭhānaṃ ramaṇīyo
padeso, gacchissasi amhehi saddhinti. "ahaṃ kathaṃ gamissāmīti.
"mayaṃ taṃ nessāma, sace mukhaṃ rakkhituṃ sakkhissasīti. "sakkhissāmi,
@Footnote: 1. khu. su. 25/458.

---------------------------------------------------------------------------------------------
page57.
Sammā gahetvā maṃ gacchathāti. Te "sādhūti vatvā ekaṃ daṇḍakaṃ
kacchapena ḍaṃsāpetvā sayaṃ tassa ubho koṭiyo ḍaṃsitvā ākāsaṃ
pakkhandiṃsu. Taṃ tathā haṃsehi nīyamānaṃ gāmadārakā disvā "dve
haṃsā kacchapaṃ daṇḍena harantīti āhaṃsu. Kacchapo "yadi maṃ sahāyakā
nenti, tumhākaṃ ettha kiṃ duṭṭhapetakāti vattukāmo, haṃsānaṃ
sīghavegatāya bārāṇasīnagare rājanivesanassa uparibhāgaṃ sampattakāle
ḍaṃsanaṭṭhānato daṇḍakaṃ vissajjetvā rājaṅgaṇe 1- patitvā dvidhā
bhijji. Satthā imaṃ atītaṃ āharitvā
        "avadhī vata attānaṃ      kacchapo vyāharaṃ giraṃ,
         suggahītasmiṃ kaṭṭhasmiṃ     vācāya sakiyā vadhi.
                Etaṃpi disvā naravīraseṭṭha
                vācaṃ pamuñce kusalaṃ nātivelaṃ.
        Passasi bahubhāṇena       kacchapaṃ vyasanaṃ gatanti
imaṃ dukanipāte bahubhāṇijātakaṃ 2- vitthāretvā "bhikkhave bhikkhunā
nāma mukhasaññatena samacārinā anuddhatena nibbutacittena bhavitabbanti
vatvā imaṃ gāthamāha
        "yo mukhasaññato bhikkhu    mantabhāṇī anuddhato
         atthaṃ dhammañca dīpeti,   madhurantassa bhāsitanti.
     Tattha mukhasaññatoti: dāsacaṇḍālādayopi "tvaṃ dujjāto
@Footnote: 1. Sī. Ma. Yu. ākāsaṅgaṇe.  2. jātakaṭṭhakathāyaṃ kacachapajātakaṃ vuccati. khu. jā. 27/80.
@ tadaṭṭhakathā 3/235.

---------------------------------------------------------------------------------------------
page58.
Tvaṃ dussīlotiādīnaṃ avadanatāya mukhena saññato.
     Mantabhāṇīti: mantā vuccati paññā, tāya bhaṇanasīlo.
     Anuddhatoti: nibbutacitto.
     Atthaṃ dhammañca dīpetīti: bhāsitatthañceva desanādhammañca
katheti.
     Madhuranti: evarūpassa bhikkhuno bhāsitaṃ madhuraṃ nāma. Yo pana
atthameva sampādeti, na pāliṃ; pāliṃyeva 1- sampādeti, na atthaṃ;
ubhayaṃ vā pana na sampādeti, tassa bhāsitaṃ madhuraṃ nāma na hotīti.
          Desanāvasāne bahū sotāpattiphalādīni pāpuṇiṃsūti.
                      Kokālikavatthu.
                      ----------
               4. Dhammārāmattheravatthu. (255)
     "dhammārāmo dhammaratoti imaṃ dhammadesanaṃ satthā jetavane
viharanto dhammārāmattheraṃ ārabbha kathesi.
     Satthārā kira "ito me cātummāsaccayena parinibbānaṃ
bhavissatīti ārocite, anekasahassabhikkhū satthāraṃ parivāretvā vicariṃsu.
Tattha puthujjanā assūni sandhāretuṃ nāsakkhiṃsu, khīṇāsavānaṃ dhammasaṃvego
uppajji. Sabbepi "kiṃ nu kho karissāmāti vaggabandhanena vicaranti.
@Footnote: 1. ito paraṃ vāsaddena bhavitabbaṃ.

---------------------------------------------------------------------------------------------
page59.
     Eko pana dhammārāmo nāma bhikkhu bhikkhūnaṃ santikaṃ na
upasaṅkamati, bhikkhūhi "kiṃ āvusoti vuccamāno paṭivacanaṃpi adatvā
"satthā kira cātummāsaccayena parinibbāyissati, ahañcamhi
avītarāgo, satthari dharamāneyeva, vāyamitvā arahattaṃ pāpuṇissāmīti
ekakova viharanto satthārā desitaṃ dhammaṃ āvajjati cinteti
anussarati. Bhikkhū tathāgatassa ārocesuṃ "bhante dhammārāmassa
tumhesu sinehamattaṃpi natthi, `satthā kira parinibbāyissati, kiṃ nu
kho karissāmāti amhehi saddhiṃ sammantanamattaṃpi na karotīti.
Satthā taṃ pakkosāpetvā "saccaṃ kira tvaṃ evaṃ karosīti pucchi.
"saccaṃ bhanteti. "kiṃkāraṇāti. "tumhe kira cātummāsaccayena
parinibbāyissatha, ahañcamhi avītarāgo, tumhesu dharantesuyeva,
vāyamitvā 1- arahattaṃ pāpuṇissāmīti tumhehi desitaṃ dhammaṃ
āvajjāmi cintemi anussarāmīti. Satthā "sādhu sādhūti tassa
sādhukāraṃ datvā "bhikkhave aññenapi mayi sinehavantena bhikkhunā
dhammārāmasadiseneva bhavitabbaṃ, na hi mayhaṃ mālāgandhādīhi pūjaṃ
karontā pūjaṃ karonti nāma, dhammānudhammaṃ paṭipajjantāyeva maṃ
pūjenti nāmāti vatvā imaṃ gāthamāha
       "dhammārāmo dhammarato     dhammaṃ anuvicintayaṃ
        dhammaṃ anussaraṃ bhikkhu       saddhammā na parihāyatīti.
     Tattha "nivāsanatthena samathavipassanādhammo ārāmo assāti
@Footnote: 1. Sī. Ma. Yu. "vāyamitvāti natthi.

---------------------------------------------------------------------------------------------
page60.
Dhammārāmo, tasmiṃyeva dhamme ratoti dhammarato, tasseva dhammassa
punappunaṃ cintanatāya dhammaṃ anuvicintayaṃ, taṃ dhammaṃ āvajjantoti
attho.
     Anussaranti: tameva dhammaṃ anussaranto.
     Saddhammāti: evarūpo bhikkhu sattattiṃsabhedā bodhipakkhiyadhammā
navalokuttaradhammā ca na parihāyatīti attho.
     Desanāvasāne so bhikkhu arahatte patiṭṭhahi, sampattānaṃpi
sātthikā desanā ahosīti.
                    Dhammārāmattheravatthu.
                       --------
             5. Aññataravipakkhasevakabhikkhuvatthu. (256)
     "salābhaṃ nātimaññeyyāti imaṃ dhammadesanaṃ satthā veḷuvane
viharanto aññataraṃ vipakkhasevakaṃ bhikkhuṃ ārabbha kathesi.
     Tassa kireko devadattapakkhiko bhikkhu sahāyo ahosi. So
taṃ bhikkhūhi saddhiṃ piṇḍāya caritvā katabhattakiccaṃ āgacchantaṃ
disvā "kuhiṃ gatosīti pucchi. "asukaṭṭhānaṃ nāma piṇḍāya caritunti.
"laddho te piṇḍapātoti. "āma laddhoti. "idheva amhākaṃ
mahālābhasakkāro, katipāhaṃ idheva hohīti. So tassa vacanena
katipāhaṃ tattha vasitvā sakaṭṭhānameva agamāsi. Atha naṃ bhikkhū "ayaṃ

---------------------------------------------------------------------------------------------
page61.
Bhante devadattassa uppannaṃ lābhasakkāraṃ paribhuñjati, devadattassa
pakkhiko esoti tathāgatassa ārocesuṃ. Satthā taṃ pakkosāpetvā
"saccaṃ kira tvaṃ evamakāsīti pucchi. "āma bhante, ahaṃ tattha ekaṃ
daharaṃ nissāya katipāhaṃ vasiṃ; na ca pana devadattassa laddhiṃ rocemīti.
     Atha naṃ bhagavā "kiñcāpi laddhiṃ na rocesi, diṭṭhadiṭṭhānaṃyeva
pana laddhiṃ rocento viya vicarasi; na tvaṃ idāneva evaṃ karosi,
pubbepi evarūpoyevāti vatvā "idāni tāva bhante amhehi
sāmaṃ diṭṭho, pubbe panesa kesaṃ laddhiṃ rocento vicari? ācikkhatha
noti bhikkhūhi yācito, atītaṃ āharitvā
               "purāṇacorāna vaco nisamma
                mahilāmukho pothayamānucāriṃ
                susaññatānaṃ hi vaco nisamma
                gajuttamo sabbaguṇesu aṭṭhāti
     imaṃ mahilāmukhajātakaṃ 1- vitthāretvā "bhikkhave bhikkhunā nāma
sakalābheneva santuṭṭhena bhavitabbaṃ, paralābhaṃ patthetuṃ na vaṭṭati;
paralābhaṃ patthentassa hi jhānavipassanāmaggaphalesu ekadhammopi
nuppajjati, sakalābhasantuṭṭhasseva pana jhānādīni uppajjantīti
vatvā dhammaṃ desento imā gāthā abhāsi
        "salābhaṃ nātimaññeyya,     nāññesaṃ pihayaṃ care;
         aññesaṃ pihayaṃ bhikkhu,      samādhiṃ nādhigacchati;
@Footnote: 1. khu. jā. 27/9. tadaṭṭhakathā. 1/279.

---------------------------------------------------------------------------------------------
page62.
         Appalābhopi ce bhikkhu     salābhaṃ nātimaññati,
         taṃ ve devā pasaṃsanti     suddhājīvamatanditanti.
     Tattha "salābhanti: attano uppajjanakalābhaṃ. Sapadānacāraṃ hi
vajjetvā anesanāya jīvitaṃ kappento salābhaṃ atimaññati hīḷeti
jigucchati nāma; tasmā evaṃ akaraṇena salābhaṃ nātimaññeyya.
     Aññesaṃ pihayanti; aññesaṃ lābhaṃ patthento na careyyāti
attho.
     Samādhiṃ nādhigacchatīti: aññesaṃ hi lābhaṃ pihayanto tesaṃ
cīvarādikaraṇe ussukkaṃ āpanno bhikkhu appanāsamādhiṃ vā upacārasamādhiṃ
vā nādhigacchati.
     Salābhaṃ nātimaññatīti: appalābhopi samāno uccanīcakulappaṭipāṭiyā
sapadānaṃ caranto bhikkhu salābhaṃ nātimaññati nāma.
     Taṃ veti: taṃ evarūpaṃ bhikkhuṃ sārajīvitatāya suddhājīvaṃ jaṅghabalaṃ
nissāya jīvitakappanena akusītatāya atanditaṃ devatā pasaṃsanti
thomentīti attho.
         Desanāvasāne bahū sotāpattiphalādīni pāpuṇiṃsūti.
                 Aññataravipakkhasevakabhikkhuvatthu.
                      ----------

---------------------------------------------------------------------------------------------
page63.
             6. Pañcaggadāyakabrāhmaṇavatthu. (257)
     "sabbaso nāmarūpasminti imaṃ dhammadesanaṃ satthā jetavane
viharanto pañcaggadāyakaṃ nāma brāhmaṇaṃ ārabbha kathesi.
     So kira sassakkhettassa sodhitakāleyeva khettaggaṃ nāma
deti, khalakāle khalaggaṃ nāma deti, khalabhaṇḍakāle khalabhaṇḍaggaṃ
nāma deti, ukkhalikakāle ukkhalikaggaṃ nāma deti, pāṭiyaṃ
vaḍḍhitakāle pāṭiggaṃ nāma deti: imāni pañca aggadānāni
deti. Sampattassa adatvā nāma na bhuñjati. Tena tassa
"pañcaggadāyakotveva nāmaṃ ahosi.
     Satthā tassa ca brāhmaṇiyā cassa tiṇṇaṃ phalānaṃ upanissayaṃ
disvā brāhmaṇassa bhojanavelāya gantvā dvāre aṭṭhāsi. Sopi
dvārasammukhe antogehābhimukho nisīditvā bhuñjati, satthāraṃ dvāre
ṭhitaṃ na passati. Brāhmaṇī panassa taṃ parivisamānā satthāraṃ
disvā cintesi "ayaṃ brāhmaṇo pañcasu ṭhānesu aggaṃ datvā
bhuñjati, idāni ca samaṇo gotamo āgantvā dvāre ṭhito;
sace brāhmaṇo etaṃ disvā attano bhattaṃ haritvā dassati,
punassāhaṃ pacituṃ na sakkhissāmīti. Sā "evamayaṃ samaṇaṃ gotamaṃ
na passissatīti satthu piṭṭhiṃ datvā tassa pacchato taṃ paṭicchādentī
onamitvā puṇṇacandaṃ pāṇinā paṭicchādentī viya aṭṭhāsi.
Tathā ṭhitāeva "gato nu kho noti satthāraṃ aḍḍhakkhikena

---------------------------------------------------------------------------------------------
page64.
Olokesi. Satthā tattheva aṭṭhāsi. Brāhmaṇassa pana savanabhayena
"aticchathāti na vadeti, osakkitvā pana saṇikameva "aticchathāti
āha. Satthā "na gamissāmīti sīsaṃ cālesi. 1- Lokagarunā buddhena
"na gamissāmīti sīse cālite, sā sandhāretuṃ asakkontī mahāhasitaṃ
hasi. Tasmiṃ khaṇe satthā gehābhimukhaṃ obhāsaṃ muñci. Brāhmaṇopi
piṭṭhiṃ datvā nisinnoyeva brāhmaṇiyā hasitasaddaṃ sutvā
chabbaṇṇānañca raṃsīnaṃ obhāsaṃ oloketvā satthāraṃ addasa.
Buddhā hi nāma gāme vā araññe vā hetusampannānaṃ
attānaṃ adassetvā na pakkamanti. Brāhmaṇopi satthāraṃ
disvā "bhoti nāsitomhi tayā rājaputtaṃ āgantvā dvāre
ṭhitaṃ mayhaṃ anācikkhantiyā, bhāriyante kammaṃ katanti vatvā
aḍḍhabhuttabhojanapāṭiṃ ādāya satthu santikaṃ gantvā "bho gotama ahaṃ
pañcasu ṭhānesu aggaṃ datvā bhuñjāmi; ito ca me majjhe
bhinditvā ekova bhattakoṭṭhāso bhutto, eko bhattakoṭṭhāso
avasiṭṭho; paṭiggaṇhātu me idaṃ bhattanti. Satthā "na me tava
ucchiṭṭhabhattena atthoti avatvā "brāhmaṇa aggaṃpi mayhameva
anucchavikaṃ, majjhe bhinditvā bhuttabhattaṃpi, carimakabhattapiṇḍopi
mayhameva anucchaviko; mayaṃ hi brāhmaṇa paradattūpajīvino
petasadisāti vatvā imaṃ gāthamāha
@Footnote: 1. kathetumeva pekkhamāno sekhiyaṃ na manasākāsi.

---------------------------------------------------------------------------------------------
page65.
               "yadaggato majjhato sesato vā
                piṇḍaṃ labhetha paradattūpajīvī.
                Nālaṃ thutuṃ nāpi nipaccakhādī
                taṃ vāpi dhīrā muni vedayantīti.
     Brāhmaṇo taṃ sutvā va pasannacitto hutvā "aho acchariyaṃ;
dīpasāmiko nāma rājaputto "na me tava ucchiṭṭhabhattena atthoti
avatvā evaṃ vakkhatīti dvāre ṭhitakova satthāraṃ pañhaṃ pucchi
"bho gotama tumhe attano sāvake `bhikkhūti vadatha: kittāvatā
bhikkhu nāma hotīti. Satthā "kathaṃrūpā nu kho imassa dhammadesanā
sappāyāti upadhārento "ime dvepi janā kassapabuddhakāle
`nāmarūpanti vadantānaṃ kathaṃ suṇiṃsu, nāmarūpaṃ avissajjitvāva
nesaṃ dhammaṃ desetuṃ vaṭṭatīti, "brāhmaṇa nāmarūpe arajjanto
asajjanto bhikkhu nāma hotīti vatvā imaṃ gāthamāha
        "sabbaso nāmarūpasmiṃ      yassa natthi mamāyitaṃ,
         asatā ca na socati,     sa ve `bhikkhūti vuccatīti.
     Tattha sabbasoti: sabbasmiṃ "vedanādīnaṃ catunnaṃ rūpakkhandhassa
cāti pañcannaṃ khandhānaṃ vasena pavatte nāmarūpe.
     Mamāyitanti: yassa "ahanti vā "mamanti vā gāho
natthi.
     Asatā ca na socatīti: tasmiṃ nāmarūpe khayavayaṃ patte
"mama rūpaṃ khīṇaṃ .pe. Mama viññāṇaṃ khīṇanti na socati na

---------------------------------------------------------------------------------------------
page66.
Vihaññati "khayavayadhammameva 1- khīṇanti passati.
     Sa veti: so evarūpo vijjamānepi nāmarūpe mamāyitarahito
asatāpi tena asocanto "bhikkhūti vuccatīti attho.
     Desanāvasāne ubhopi jāyapatikā anāgāmiphale patiṭṭhahiṃsu.
Sampattānaṃpi sātthikā desanā ahosīti.
                  Pañcaggadāyakabrāhmaṇavatthu.
                      ----------
                 7. Sambahulabhikkhuvatthu. (258)
     "mettāvihārīti imaṃ dhammadesanaṃ satthā jetavane viharanto
sambahule bhikkhū ārabbha kathesi.
     Ekasmiṃ hi samaye āyasmante mahākaccāne avantijanapadesu 2-
kuraragharaṃ nissāya pavatte pabbate viharante, soṇo nāma kuṭikaṇṇo
upāsako therassa dhammakathāya pasīditvā therassa santike
pabbajitukāmo therena "dukkaraṃ kho soṇa yāvajīvaṃ ekabhattaṃ
ekaseyyaṃ brahmacariyanti vatvā dve vāre paṭikkhittopi
pabbajjāya ativiya ussāhajāto tatiyavāre theraṃ yācitvā
pabbajitvā appabhikkhukattā dakkhiṇāpathassa tiṇṇaṃ vassānaṃ
accayena laddhūpasampado satthāraṃ sammukhā daṭṭhukāmo hutvā
@Footnote: 1. Sī. Yu. khayavayadhammaṃ me. Ma. khayavayadhammaṃ me khīṇanti.   2. Sī. Yu. avantijanapade.

---------------------------------------------------------------------------------------------
page67.
Upajjhāyaṃ āpucchitvā tena dinnaṃ sāsanaṃ gahetvā anupubbena
jetavanaṃ gantvā satthāraṃ vanditvā katappaṭisanthāro satthārā
ekagandhakuṭiyaṃyeva anuññātasenāsano bahudeva rattiṃ ajjhokāse
vītināmetvā rattibhāge gandhakuṭiṃ pavisitvā attano pattasenāsane
taṃ rattibhāgaṃ vītināmetvā paccūsasamaye satthārā ajjhiṭṭho
soḷasa aṭṭhakavaggikāni sabbāneva sarena abhaṇi. Athassa bhagavā
sarabhaññapariyosāne abbhānumodanto "sādhu sādhu bhikkhūti sādhukāraṃ
adāsi. Satthārā dinnaṃ sādhukāraṃ sutvā bhummaṭṭhakadevanāgasupaṇṇāti
evaṃ yāva brahmalokā ekasādhukārameva ahosi. Tasmiṃ khaṇe
jetavanato vīsayojanasatamatthake kuraragharanagare therassa mātu
mahāupāsikāya gehe adhivatthā devatāpi mahantena saddena sādhukāraṃ
adāsi. Atha naṃ mahāupāsikā āha "ko esa sādhukāraṃ detīti.
"ahaṃ bhaginīti. "kosi tvanti. "tava gehe adhivatthā devatāti.
"tvaṃ ito pubbe mayhaṃ sādhukāraṃ adatvā ajja kasmā desīti.
"nāhaṃ tuyhaṃ sādhukāraṃ dammīti. "atha kassa te sādhukāro dinnoti.
"tava puttassa kuṭikaṇṇasoṇattherassāti. "kiṃ me puttena katanti.
"putto te ajja satthārā saddhiṃ ekagandhakuṭiyaṃ vasitvā satthu
dhammaṃ desesi, satthā tava puttassa dhammaṃ sutvā pasanno
sādhukāramadāsi, tenassa mayāpi sādhukāro dinno; sammāsambuddhassa
hi sādhukāraṃ sampaṭicchitvā bhummaṭṭhakadeve ādiṃ katvā yāva
brahmalokā ekasādhukārameva jātanti. "kiṃ pana sāmi mama puttena

---------------------------------------------------------------------------------------------
page68.
Satthu dhammo kathito, 1- satthārā mama puttassa kathitoti. "tava
puttena satthu kathitoti. Evaṃ devatāya kathentiyā, upāsikāya
pañcavaṇṇā pīti uppajjitvā sakalasarīraṃ phari. Athassā etadahosi
"sace me putto satthārā saddhiṃ ekagandhakuṭiyaṃ vasitvā satthu
dhammaṃ kathetuṃ asakkhi, mayhaṃpi kathetuṃ sakkhissatiyeva; puttassa
āgatakāle dhammassavanaṃ kāretvā dhammakathaṃ suṇissāmīti.
Soṇattheropi kho, satthārā sādhukāre dinne, "ayaṃ upajjhāyena
dinnaṃ sāsanaṃ ārocetuṃ kāloti bhagavantaṃ paccantimesu janapadesu
vinayadharapañcamena gaṇena upasampadaṃ ādiṃ katvā pañca vare yācitvā 2-
katipāhaṃ satthu santikeyeva vasitvā "upajjhāyaṃ passissāmīti
satthāraṃ āpucchitvā jetavanā nikkhamitvā anupubbena upajjhāyassa
santikaṃ agamāsi. Thero punadivase taṃ ādāya piṇḍāya caranto
mātu upāsikāya gehadvāraṃ agamāsi. Sāpi puttaṃ disvā
tuṭṭhamānasā vanditvā sakkaccaṃ parivisitvā pucchi "saccaṃ kira tvaṃ
tāta satthārā saddhiṃ ekagandhakuṭiyaṃ vasitvā satthu dhammakathaṃ
kathesīti. "upāsike tuyhaṃ kenidaṃ kathitanti. "tāta imasmiṃ gehe
adhivatthā devatā mahantena saddena sādhukāraṃ datvā, mayā `ko
esoti vutte, "ahanti vatvā evameva kathesi; taṃ sutvā mayhaṃ
etadahosi `sace me putto satthu dhammakathaṃ kathesi, mayhaṃpi kathetuṃ
sakkhissatīti. Atha naṃ āha "tāta yato tayā satthu sammukhā
@Footnote: 1. etthantare udāhusaddena bhavitabbaṃ.   2. vi. mahāvagga. 5/34.

---------------------------------------------------------------------------------------------
page69.
Dhammo kathito, mayhaṃpi kathetuṃ sakkhissasieva; asukadivase nāma
dhammassavanaṃ kāretvā tava dhammaṃ suṇissāmīti. So adhivāsesi.
Upāsikā "bhikkhusaṅghassa dānaṃ datvā pūjaṃ katvā puttassa me
dhammakathaṃ suṇissāmīti ekameva dāsiṃ geharakkhikaṃ ṭhapetvā sabbaṃ
parijanaṃ ādāya antonagare dhammassavanatthāya kārite maṇḍape
alaṅkatadhammāsanaṃ abhiruyha dhammaṃ desentassa puttassa dhammakathaṃ
sotuṃ agamāsi.
     Tasmiṃ pana kāle navasatā corā tassā upāsikāya gehe
otāraṃ olokentā vicaranti. Tassā pana gehaṃ sattahi pākārehi
parikkhittaṃ sattadvārakoṭṭhakayuttaṃ tattha tattha tesu tesu ṭhānesu
caṇḍe sunakhe bandhitvā ṭhapayiṃsu; antogehacchadanassa udakapātaṭṭhāne
pana parikhaṃ khanitvā tipunā pūrayiṃsu, taṃ divā ātapena vilīnaṃ
pakkuṭṭhitaṃ 1- viya tiṭṭhati, rattiṃ thīnaṃ kakkhaḷaṃ hutvā tiṭṭhati;
tassānantarā mahantāni ayasiṅghāṭakāni nirantaraṃ bhūmiyaṃ odahiṃsu.
Iti imañca rakkhaṃ upāsikāya ca antogehe ṭhitabhāvaṃ paṭicca te
corā okāsaṃ alabhantā taṃdivasaṃ tassāgatabhāvaṃ ñatvā ummaṅgaṃ
bhinditvā tipuparikhāya ca ayasiṅghāṭakānañca heṭṭhābhāgeneva
gehaṃ pavisitvā corajeṭṭhakaṃ tassā santikaṃ pahiṇiṃsu "sace sā
amhākaṃ idha paviṭṭhabhāvaṃ sutvā nivattitvā gehābhimukhī 2- āgacchati
asinā naṃ paharitvā mārethāti. So gantvā tassā santike
@Footnote: 1. Sī. Yu. pakkaṭṭhitaṃ.   2. gehābhimukhinītipi pāṭho.

---------------------------------------------------------------------------------------------
page70.
Aṭṭhāsi. Corāpi antogehe dīpaṃ jāletvā kahāpaṇagabbhadvāraṃ
vivariṃsu. Sā dāsī core disvā upāsikāya santikaṃ gantvā
"ayye bahū corā gehaṃ pavisitvā kahāpaṇagabbhadvāraṃ vivariṃsūti
ārocesi. "corā attanā diṭṭhakahāpaṇe harantu; ahaṃ mama
puttassa dhammakathaṃ suṇāmi, mā me dhammassa antarāyaṃ kari,
gehaṃ gacchāti. [1]- Corāpi kahāpaṇagabbhaṃ tucchaṃ katvā rajatagabbhaṃ
vivariṃsu. Sā punapi āgantvā tamatthaṃ ārocesi. Upāsikā "corā
attanā icchitaṃ harantu, mā me antarāyaṃ karīti puna taṃ pahiṇi.
Corā rajatagabbhaṃpi tucchaṃ katvā suvaṇṇagabbhaṃ vivariṃsu. Sā punapi
gantvā upāsikāya tamatthaṃ ārocesi. Atha naṃ upāsikā
āmantetvā "[bhoti] je tvaṃ anekavāraṃ mama santikaṃ āgantvā
`corā yathārucitaṃ harantu, ahaṃ mama puttassa dhammakathaṃ suṇāmi,
mā me antarāyaṃ karīti mayā vuttāpi mama kathaṃ anādayitvā
punappunaṃ āgacchasiyeva, sace idāni āgacchissasi, jānissāmi te
kattabbaṃ, gehameva gacchāti pahiṇi. Corajeṭṭhako tassā kathaṃ
sutvā "evarūpāya itthiyā santakaṃ harantānaṃ asani patitvā
matthakaṃ bhindeyyāti corānaṃ santikaṃ gantvā "sīghaṃ upāsikāya
santakaṃ paṭipākatikaṃ karothāti āha. Te kahāpaṇehi kahāpaṇagabbhaṃ
rajatasuvaṇṇehi rajatasuvaṇṇagabbhe pūrayiṃsu. Dhammatā kiresā: yaṃ
dhammo dhammacārinaṃ rakkhati; tenevāha
@Footnote: 1. etthantare pahiṇīti atthi.

---------------------------------------------------------------------------------------------
page71.
               "dhammo have rakkhati dhammacāriṃ,
                dhammo suciṇṇo sukhamāvahāti,
                esānisaṃso dhamme suciṇṇe:
                na duggatiṃ gacchati dhammacārīti.
     Corā gantvā dhammassavanaṭṭhāne aṭṭhaṃsu. Theropi dhammaṃ
kathetvā, vibhātāya rattiyā, āsanā otari. Tasmiṃ khaṇe
corajeṭṭhako upāsikāya pādamūle nipajjitvā "khamāhi me ayyeti
āha. "kiṃ idaṃ tātāti. "ahaṃ tumhesu āghātaṃ katvā tumhe
māretukāmo aṭṭhāsinti. "tenahi tāta khamāmīti. Sesacorāpi
tatheva katvā, "tātā khamāmīti vutte, āhaṃsu "ayye sace no
khamatha, puttassa vo santike amhākaṃ pabbajjaṃ dāpethāti. Sā
puttaṃ vanditvā āha "tāta ime corā mama guṇesu tumhākañca
dhammakathāya pasannā pabbajjaṃ yācanti, pabbājetha neti.
Thero "sādhūti vatvā tehi nivatthavatthānaṃ dasāni chindāpetvā
tambamattikāya rajāpetvā te pabbājetvā sīlesu patiṭṭhāpesi.
Upasampannakālepi nesaṃ ekekassa satassa visuṃ visuṃ kammaṭṭhānamadāsi.
Te navasatā bhikkhū visuṃ visuṃ nava kammaṭṭhānāni gahetvā
ekaṃ pabbataṃ abhiruyha tassa tassa rukkhassa chāyāya nisīditvā
samaṇadhammaṃ kariṃsu.
     Satthā vīsayojanasatamatthake jetavanamahāvihāre nisinnova
te bhikkhū oloketvā tesaṃ cariyāvasena dhammadesanaṃ vavaṭṭhapetvā

---------------------------------------------------------------------------------------------
page72.
Obhāsaṃ pharitvā sammukhe nisīditvā kathento viya imā gāthā
abhāsi.
        "mettāvihāri yo bhikkhu      pasanno buddhasāsane,
         adhigacche padaṃ santaṃ         saṅkhārūpasamaṃ sukhaṃ.
         Siñca bhikkhu imaṃ nāvaṃ,       sittā te lahumessati;
         chetvā rāgañca dosañca     tato nibbānamehisi.
         Pañca chinde pañca jahe      pañca cuttari bhāvaye,
         pañcasaṅgātigo bhikkhu        `oghatiṇṇoti vuccati.
                Jhāya bhikkhu mā ca pamādo,
                mā te kāmaguṇe bhamassu cittaṃ,
                mā lohaguḷaṃ gilī pamatto,
                mā kandi `dukkhamidanti dayhamāno.
         Natthi jhānaṃ apaññassa,       natthi paññā ajhāyino,
         yamhi jhānañca paññā ca,     sa ve nibbānasantike.
         Suññāgāraṃ paviṭṭhassa        santacittassa bhikkhuno
         amānusī rati hoti          sammā dhammaṃ vipassato.
         Yato yato sammasati         khandhānaṃ udayabbayaṃ,
         labhati pītipāmojjaṃ          amatantaṃ vijānataṃ.
         Tatrāyamādi bhavati          idha paññassa bhikkhuno;
         indriyagutti santuṭṭhi        pāṭimokkhe ca saṃvaro.
         Mitte bhajassu kalyāṇe      suddhājīve atandite,

---------------------------------------------------------------------------------------------
page73.
         Paṭisanthāravutyassa          ācārakusalo siyā;
         tato pāmojjabahulo        dukkhassantaṃ karissasīti. 1-
     Tattha "mettāvihārīti: mettākammaṭṭhāne kammaṃ karontopi
mettāvasena tikacatukkajjhānaṃ nibbattetvā ṭhitopi mettāvihārīyeva nāma.
     Pasannoti: yo pana buddhasāsane pasanno hoti, pasādaṃ
ropetiyevāti attho.
     Padaṃ santanti: nibbānassetaṃ nāmaṃ. Evarūpo hi bhikkhu
santikoṭṭhāsaṃ sabbasaṅkhārānaṃ upasantatāya saṅkhārūpasamaṃ paramasukhatāya
"sukhanti laddhanāmaṃ nibbānaṃ adhigacchati, vindatiyevāti attho.
     Siñca bhikkhu imaṃ nāvanti: bhikkhu imaṃ attabhāvasaṅkhātaṃ
nāvaṃ micchāvitakkaudakaṃ siñcitvā chaḍḍento siñca.
     Sittā te lahumessatīti: yathā hi mahāsamudde udakasseva
bharitā nāvā chiddāni pidahitvā udakassa sittatāya sittā sallahukā
hutvā mahāsamudde anosīditvā sīghaṃ supaṭṭanaṃ gacchati; evaṃ tavāpi
ayaṃ micchāvitakkaudakabharitā attabhāvanāvā cakkhudvārādīni chiddāni
saṃvarena pidahitvā uppannassa micchāvitakkaudakassa sittatāya sittā
sallahukā saṃsāravaṭṭe anosīditvā sīghaṃ nibbānaṃ gamissati.
     Chetvāti: rāgadosabandhanāni chinda, etāni chinditvā arahattaṃ
@Footnote: 1. imā gāthā ekasseva kathitā khāyati, vatthumhi pana sambahule bhikkhū ārabbha
@ kathesīti vuttaṃ.

---------------------------------------------------------------------------------------------
page74.
Patto, tato aparabhāge anupādisesaṃ nibbānamehisīti attho.
     Pañca chindeti: heṭṭhāapāyasampāpakāni pañcorambhāgiyasaññojanāni
pāde baddharajjuṃ puriso satthena viya heṭṭhāmaggattayena chindeyya.
     Pañca jaheti: uparidevalokasampāpakāni pañcuddhambhāgiyasaññojanāni
puriso gīvāya baddharajjukaṃ [1]-  arahattamaggena jaheyya pajaheyya,
chindeyyāti attho.
     Pañca cuttari bhāvayeti: uddhambhāgiyasaññojanānaṃ pahānatthāya
saddhādīni pañcindriyāni uttariṃ bhāveyya.
     Pañcasaṅgātigoti: evaṃ sante pañcannaṃ rāgadosamohamānadiṭṭhisaṅgānaṃ
atikkamanena pañcasaṅgātigo bhikkhu "oghatiṇṇoti vuccati, "cattāro
oghe tiṇṇoevāti vuccatīti attho.
     Jhāya bhikkhūti: bhikkhu tvaṃ dvinnaṃ jhānānaṃ vasena jhāya ceva
kāyakammādīsu ca appamattavihāritāya mā pamajji.
     Bhamassūti: pañcavidhe ca te kāmaguṇe cittaṃ mā bhamatu.
     Mā lohaguḷanti: sativossaggalakkhaṇena hi pamādena pamattā
niraye tattaṃ lohaguḷaṃ gilanti, tena taṃ vadāmi: mā pamatto hutvā
lohaguḷaṃ gili. Mā niraye dayhamāno `dukkhamidaṃ dukkhamidanti kandīti
attho.
     Natthi jhānanti: jhānuppādikāya vāyāmappaññāya appaññassa
@Footnote: 1. Sī. Yu. etthantare viyāti atthi

---------------------------------------------------------------------------------------------
page75.
Jhānaṃ nāma natthi.
     Natthi paññāti: ajjhāyantassa ca `samāhito bhikkhu yathābhūtaṃ
jānāti passatīti vuttalakkhaṇā paññā natthi.
     Yamhi jhānañca paññā cāti: yamhi puggalamhi idaṃ ubhayaṃpi
atthi, so nibbānasseva santike ṭhitoyevāti attho.
     Suññāgāraṃ paviṭṭhassāti: kismiñcideva vivittokāse
kammaṭṭhānaṃ avijahitvā kammaṭṭhānamanasikārena nisinnassa.
     Santacittassāti: nibbutacittassa.
     Sammāti: hetunā kāraṇena dhammaṃ vipassantassa vipassanāsaṅkhātā
amānusī rati aṭṭhasamāpattisaṅkhātā dibbāpi rati hoti, uppajjatīti attho.
     Yato yato sammasatīti: aṭṭhattiṃsāya ārammaṇesu kammaṃ
karonto yena yenākārena, purebhattādīsu vā kālesu yasmiṃ yasmiṃ
attanā abhirucite kāle, abhirucite vā kammaṭṭhāne kammaṃ karonto
sammasati.
     Udayabbayanti: pañcannaṃ khandhānaṃ pañcavīsatiyā lakkhaṇehi
udayaṃ pañcavīsatiyāeva ca lakkhaṇehi vayaṃ.
     Pītipāmojjanti: evaṃ khandhānaṃ udayabbayaṃ sammasanto
dhammapītiṃ dhammapāmojjañca labhati.
     Amatanti: taṃ, sappaccaye nāmarūpe pākaṭe hutvā upaṭṭhahante,
uppannaṃ pītipāmojjaṃ amatamahānibbānasampāpakattā vijānataṃ

---------------------------------------------------------------------------------------------
page76.
Paṇḍitānaṃ amatamevāti attho.
     Tatrāyamādi bhavatīti: tattha ayaṃ ādi idaṃ pubbaṭṭhānaṃ hoti.
     Idha paññassāti: imasmiṃ sāsane paṇḍitabhikkhuno. Idāni
taṃ "ādīti vuttaṃ pubbaṭṭhānaṃ dassento indriyaguttītiādimāha.
Catupārisuddhisīlaṃ hi pubbaṭṭhānaṃ nāma. Tattha indriyaguttīti
indriyasaṃvaro.
     Santuṭṭhīti: catupaccayasantoso. Tena ājīvapārisuddhi ceva
paccayasannissitañca sīlaṃ kathitaṃ.
     Pāṭimokkheti: pāṭimokkhasaṅkhāte jeṭṭhakasīle pāripūrīkāritā
kathitā.
     Mitte bhajassu kalyāṇeti: vissaṭṭhakammante appaṭirūpasahāye
vajjetvā sārajīvitatāya suddhājīve jaṅghabalaṃ nissāya jīvitakappanāya
akusīte kalyāṇamitte bhajassu sevassūti attho.
     Paṭisanthāravutyassāti: āmisapaṭisanthārena ca dhammapaṭisanthārena
ca sampannavuttitāya paṭisanthāravutti assa, paṭisanthārakārako bhaveyyāti
attho.
     Ācārakusaloti: sīlaṃpi ācāro vattappaṭivattaṃpi ācāro,
tattha kusalo siyā, cheko bhaveyyāti attho.
     Tato pāmojjabahuloti: tato paṭisanthāravuttito ca ācārakosallato
ca uppannena dhammapāmojjena pāmojjabahulo hutvā tvaṃ sakalassāpi
vaṭṭadukkhassa antaṃ karissasīti attho.

---------------------------------------------------------------------------------------------
page77.
     Evaṃ satthārā desitāsu imāsu gāthāsu ekamekissā gāthāya
pariyosāne ekamekaṃ bhikkhusataṃ nisinnanisinnaṭṭhāneyeva saha
paṭisambhidāhi arahattaṃ patvā vehāsaṃ abbhuggantvā, sabbepi te
bhikkhū ākāseneva vīsayojanasatikaṃ kantāraṃ atikkamitvā tathāgatassa
suvaṇṇavaṇṇaṃ sarīraṃ vaṇṇentā 1- pāde vandiṃsūti.
                     Sambahulabhikkhuvatthu.
                      -----------
                 8. Pañcasatabhikkhuvatthu. (259)
     "vassikā viya pupphānīti imaṃ dhammadesanaṃ satthā jetavane
viharanto pañcasate bhikkhū ārabbha kathesi.
     Te kira satthu santike kammaṭṭhānaṃ gahetvā araññe
samaṇadhammaṃ karontā pātova pupphitāni vassikapupphāni sāyaṃ
vaṇṭato muccantāni disvā "pupphānaṃ vaṇṭehi muccanato mayaṃ
paṭhamataraṃ rāgādīhi muccissāmāti vāyamiṃsu. Satthā te bhikkhū
oloketvā "bhikkhave bhikkhunā nāma vaṇṭato muccanakapupphena
viya vaṭṭadukkhato muccituṃ vāyamitabbamevāti vatvā gandhakuṭiyaṃ
nisinnova ālokaṃ pharitvā imaṃ gāthamāha
@Footnote: 1. thomentā.

---------------------------------------------------------------------------------------------
page78.
        "vassikā viya pupphāni      majjavāni 1- pamuñcati,
         evaṃ rāgañca dosañca     vippamuñcetha bhikkhavoti.
     Tattha "vassikāti: sumanā.
     Majjavānīti: milātāni [2]- idaṃ vuttaṃ hoti "yathā vassikā
hiyyo pupphitapupphāni punadivase purāṇabhūtāni muñcati vaṇṭato
vissajjeti: evaṃ tumhepi rāgādayo dose vippamuñcethāti.
       Desanāvasāne sabbepi bhikkhū arahatte patiṭṭhahiṃsūti.
                     Pañcasatabhikkhuvatthu.
                       --------
                9. Santakāyattheravatthu. (260)
     "santakāyoti imaṃ dhammadesanaṃ satthā jetavane viharanto
santakāyattheraṃ ārabbha kathesi.
     Tassa kira hatthapādakukkuccannāma nāhosi, kāyavijambhanarahito
santaattabhāvo ahosi. So kira sīhayoniyā āgato
[thero]. Sīhā kira ekadivasaṃ gocaraṃ gahetvā rajatasuvaṇṇamaṇipavāḷaguhānaṃ
aññataraṃ pavisitvā manosilāharitālacuṇṇesu sattāhaṃ nipajjitvā
sattame divase uṭṭhāya nipannaṭṭhānaṃ oloketvā,
sace naṅguṭṭhassa vā kaṇṇānaṃ vā pādānaṃ vā calitattā
@Footnote: 1. Sī. Yu. maddavāni. Ma. maccavāni.   2. Sī. Yu. etthantare "idānīti atthi.

---------------------------------------------------------------------------------------------
page79.
Manosilāharitālacuṇṇānaṃ vippakiṇṇataṃ passanti, "na te idaṃ
jātiyā vā gottassa vā paṭirūpanti puna sattāhaṃ nirāhārā
nipajjanti; cuṇṇānaṃ pana vippakiṇṇabhāve asati "idaṃ te
jātigottānaṃ anucchavikanti āsayā nikkhamitvā vijambhitvā disā
anuviloketvā tikkhattuṃ sīhanādaṃ naditvā gocarāya pakkamanti:
evarūpāya sīhayoniyā āgato ayaṃ bhikkhu. Tassa kāyasamācāraṃ
disvā bhikkhū satthu ārocesuṃ "na no bhante santakāyattherasadiso
bhikkhu diṭṭhapubbo, imassa hi nisinnaṭṭhāne hatthacalanaṃ vā pādacalanaṃ
vā kāyavijambhitā 1- vā natthīti. Taṃ sutvā satthā "bhikkhave
bhikkhunā nāma santakāyattherena viya kāyādīhi upasanteneva
bhavitabbanti vatvā imaṃ gāthamāha
        "santakāyo santavāco      santamano 2- susamāhito
         vantalokāmiso bhikkhu       upasantoti vuccatīti.
     Tattha "santakāyoti: pāṇātipātādīnaṃ abhāvena santakāyo,
musāvādādīnaṃ abhāvena santavāco, abhijjhādīnaṃ abhāvena santamano 2-,
kāyādīnaṃ tiṇṇaṃpi suṭṭhu samāhitattā susamāhito, catūhi maggehi
lokāmisassa vantatāya vantalokāmiso, [bhikkhu] abbhantare rāgādīnaṃ
upasantatāya upasanto 3- vuccatīti attho.
     Desanāvasāne thero arahatte patiṭṭhahi, sampattānaṃpi sātthikā
desanā ahosīti.
                    Santakāyattheravatthu.
@Footnote: 1. Sī. Yu. kāyavijambhikā.
@2. Sī. Ma. Yu. santavā.                3. Sī. Ma. Yu. upasantoti.

---------------------------------------------------------------------------------------------
page80.
              10. Naṅgalakūṭattheravatthu 1-. (261)
     "attanā codayattānanti imaṃ dhammadesanaṃ satthā jetavane
viharanto naṅgalakūṭattheraṃ ārabbha kathesi.
     Eko kira duggatamanusso paresaṃ bhatiṃ katvā jīvati. Taṃ eko
bhikkhu pilotikakhaṇḍanivatthaṃ naṅgalaṃ ukkhipitvā gacchantaṃ disvā
evamāha "kiṃ pana te evaṃ jīvanato pabbajituṃ na varanti. "ko
maṃ bhante evaṃ jīvantaṃ pabbājessatīti. "sace pabbajissasi,
ahantaṃ pabbājessāmīti. "sādhu bhante, sace maṃ pabbājessatha,
pabbajissāmīti. Atha naṃ [so] thero jetavanaṃ netvā sahatthena
nahāpetvā mālake ṭhapetvā pabbājetvā nivatthapilotikakhaṇḍena
saddhiṃ naṅgalaṃ mālakasīmāyameva rukkhasākhāya ṭhapāpesi. So
upasampadakālepi "naṅgalakūṭattherotveva paññāyi. So buddhānaṃ
uppannalābhasakkāraṃ nissāya jīvanto ukkaṇṭhitvā vinodetuṃ asakkonto
"nadāni saddhādeyyāni kāsāyāni paridahitvā gamissāmīti
rukkhamūlaṃ gantvā attanāva attānaṃ ovadi "ahirika nillajja idaṃ
nivāsetvā vibbhamitvā bhatiṃ katvā jīvitukāmo jātoti. Tassevaṃ
attānaṃ ovadantasseva, cittaṃ tanubhāvaṃ gataṃ. So nivattitvā
puna katipāhaccayena ukkaṇṭhitvā tatheva attānaṃ ovadi.
Punassa cittaṃ nivattati. So imināva nīhārena ukkaṇṭhita-
kāle tattha gantvā attānaṃ ovadi. Atha naṃ bhikkhū tattha
@Footnote: 1. Ma. naṅgalakulattheravatathu.

---------------------------------------------------------------------------------------------
page81.
Abhiṇhaṃ gacchantaṃ disvā "āvuso naṅgalakūṭatthera kasmā ettha
gacchasīti pucchiṃsu. So "ācariyassa santikaṃ gacchāmi bhanteti
vatvā katipāhasseva 1- arahattaṃ pāpuṇi. Bhikkhū tena saddhiṃ keliṃ
karontā āhaṃsu "āvuso naṅgalakūṭatthera tava vicaraṇamaggo
avalañjo viya jāto, ācariyassa santikaṃ na gacchasi maññeti.
"āma bhante: mayaṃ, saṃsagge sati, agamimhā, idāni pana no
saṃsaggo chinno, tena na gacchāmāti. Taṃ sutvā bhikkhū "esa
abhūtaṃ vatvā aññaṃ byākarotīti satthu tamatthaṃ ārocesuṃ. Satthā
"āma bhikkhave mama putto attanāva attānaṃ codetvā
pabbajitakiccassa matthakaṃ pattoti vatvā dhammaṃ desento imā
gāthā abhāsi
        "attanā codayattānaṃ,      paṭimaṃsetamattanā 2-,
         so attagutto satimā      sukhaṃ bhikkhu vihāhisi.
         Attā hi attano nātho,   attāva attano gati;
         tasmā saṃyama attānaṃ       assaṃ bhadraṃva vāṇijoti.
     Tattha "codayattānanti: attanāva attānaṃ codaya sāraya.
     Paṭimaṃseti: attanāva attānaṃ parivīmaṃsa.
     Soti: so tvaṃ bhikkhu, evaṃ sante, attanāva guttatāya
attagutto upaṭṭhitassatitāya satimā hutvā sabbiriyāpathesu sukhaṃ
viharissasīti attho.
@Footnote: 1. Sī. Yu. katipāhaccayena. Ma. katipāheneva.   2. Ma. paṭimaṃsetha attanā.

---------------------------------------------------------------------------------------------
page82.
     Nāthoti: avassayo patiṭṭhā. [ko hi nātho paro bhaveyya.]
yasmā parassa attabhāve patiṭṭhāya kusalaṃ vā katvā saggaparāyanena
maggaṃ vā bhāvetvā sacchikataphalena bhavituṃ na sakkā; tasmā "ko hi
nāma paro nātho bhaveyyāti attho.
     Tasmāti: yasmā attāva attano gati patiṭṭhā saraṇaṃ;
tasmā yathā bhadraṃ assājānīyaṃ taṃ 1- nissāya lābhaṃ patthayanto
tassa visamaṭṭhānacāraṃ paricchinditvā divasassa tikkhattuṃ nahāpento
bhojento saṃyameti paṭijaggati, evaṃ tvaṃpi anuppannassa akusalassa
uppādaṃ nivārento satisammosena uppannaṃ pajahanto attānaṃ
saṃyama gopaya; evaṃ sante, paṭhamajjhānaṃ ādiṃ katvā
lokiyalokuttaravisesaṃ adhigamissasīti attho.
        Desanāvasāne bahū sotāpattiphalādīni pāpuṇiṃsūti.
                    Naṅgalakūṭattheravatthu.
                      ----------
                11. Vakkalittheravatthu. (262)
     "pāmojjabahulo bhikkhūti imaṃ dhammadesanaṃ satthā veḷuvane
viharanto vakkalittheraṃ ārabbha kathesi.
     So kirāyasmā sāvatthiyaṃ brāhmaṇakule nibbattitvā vayappatto,
piṇḍāya paviṭṭhaṃ tathāgataṃ disvā satthu sarīrasampattiṃ
@Footnote: 1. Ma. tanti natthi.

---------------------------------------------------------------------------------------------
page83.
Oloketvā sarīrasampattidassanena atitto, "evaṃ ahaṃ niccakālaṃ
tathāgataṃ daṭṭhuṃ labhissāmīti satthu santike pabbajitvā, yattha
ṭhitena sakkā dasabalaṃ passituṃ, tattha ṭhito, sajjhāyakammaṭṭhāna-
manasikārādīni pahāya satthāraṃ olokento vicarati. Satthā tassa
ñāṇaparipākaṃ āgamento kiñci avatvā "idānissa ñāṇaṃ
paripākaṃ gatanti ñatvā "kiṃ te vakkali iminā pūtikāyena
diṭṭhena, yo kho vakkali dhammaṃ passati, so maṃ passati; yo maṃ
passati, so dhammaṃ passatīti vatvā ovadi. So evaṃ ovaditopi
satthu dassanaṃ pahāya neva aññattha gantuṃ sakkoti. Atha naṃ
satthā "nāyaṃ bhikkhu saṃvegaṃ alabhitvā bujjhissatīti, upakkaṭṭhāya
vassūpanāyikāya, rājagahaṃ gantvā vassūpanāyikādivase "apehi
vakkalīti paṇāmeti. So "na maṃ satthā ālapatīti temāsaṃ
satthu sammukhe ṭhātuṃ asakkonto "kiṃ mayhaṃ jīvitena, pabbatā
attānaṃ pātessāmīti gijjhakūṭaṃ abhiruhi. Satthā tassa kilamanabhāvaṃ
ñatvā "ayaṃ bhikkhu mama santikā assāsaṃ alabhanto, maggaphalānaṃ
upanissayaṃ nāseyyāti attānaṃ dassetuṃ obhāsaṃ muñci. Athassa
satthu diṭṭhakālato paṭṭhāya tāvamahantopi soko pahīyi.
     Satthā sukkhataḷākaṃ oghena pūrento viya therassa balavappītipāmojjaṃ
uppādetuṃ imaṃ gāthamāha
        "pāmojjabahulo bhikkhu      pasanno buddhasāsane
         adhigacche padaṃ santaṃ       saṅkhārūpasamaṃ sukhanti.

---------------------------------------------------------------------------------------------
page84.
     Tassattho: pakatiyāpi pāmojjabahulo bhikkhu buddhasāsane
pasādaṃ ropeti 1-, so evaṃ pasanno buddhasāsane "santaṃ padaṃ
saṅkhārūpasamaṃ sukhanti laddhanāmaṃ nibbānaṃ adhigaccheyyāti.
     Imañca pana gāthaṃ vatvā satthā vakkalittherassa hatthaṃ pasāretvā
        "ehi vakkali mā bhāyi     olokehi tathāgataṃ,
         ahantaṃ uddharissāmi       paṅke sannaṃva kuñjaraṃ.
         Ehi vakkali mā bhāyi     olokehi tathāgataṃ,
         ahantaṃ uddharissāmi       rāhuggahitaṃva 2- candimanti
imā gāthā abhāsi. So "dasabalo me diṭṭho `ehīti ca avhānaṃ
laddhanti balavappītiṃ uppādetvā "kuto nu kho gantabbanti
gamanamaggaṃ apassanto dasabalassa sammukhe ākāse uppatitvā
paṭhamapāde pabbate ṭhiteyeva, satthārā vuttagāthaṃ āvajjanto
ākāseyeva pītiṃ vikkhambhetvā saha paṭisambhidāhi arahattaṃ patvā
tathāgataṃ vandamānova otaritvā satthu santike aṭṭhāsi. Atha
naṃ satthā aparabhāge saddhādhimuttānaṃ aggaṭṭhāne ṭhapesīti.
                     Vakkalittheravatthu.
                      ----------
@Footnote: 1. Ma. roceti.   2. Ma. rāhuggahaṃva.

---------------------------------------------------------------------------------------------
page85.
                12. Sumanasāmaṇeravatthu. (263)
     "yo haveti imaṃ dhammadesanaṃ satthā pubbārāme viharanto
sumanasāmaṇeraṃ ārabbha kathesi.
     Tatrāyaṃ anupubbīkathā: "padumuttarakālasmiṃ hi eko kulaputto
satthāraṃ catuparisamajjhe ekaṃ bhikkhuṃ dibbacakkhukānaṃ aggaṭṭhāne
ṭhapentaṃ disvā taṃ sampattiṃ patthayamāno satthāraṃ nimantetvā
sattāhaṃ buddhappamukhassa bhikkhusaṅghassa dānaṃ datvā "bhante ahaṃpi
anāgate ekassa buddhassa sāsane dibbacakkhukānaṃ aggo bhaveyyanti
patthanaṃ ṭhapesi. Satthā kappasatasahassaṃ olokento tassa patthanāya
samijjhanabhāvaṃ viditvā "ito kappasatasahassamatthake gotamabuddhassa
sāsane dibbacakkhukānaṃ aggo anuruddhatthero nāma bhavissasīti
byākāsi. So taṃ byākaraṇaṃ sutvā sve pattabbaṃ
viya taṃ sampattiṃ maññamāno, parinibbute satthari, bhikkhū
dibbacakkhuparikammaṃ pucchitvā sattayojanikaṃ kāñcanathūpaṃ parikkhipitvā
anekāni dīparukkhasahassāni kāretvā dīpapūjaṃ kāretvā tato
cuto devaloke nibbattitvā devamanussesu satasahassakappāni
saṃsaritvā imasmiṃ kappe bārāṇasiyaṃ daliddakule nibbatto
sumanaseṭṭhiṃ nissāya tassa tiṇahārako hutvā jīvitaṃ kappesi.
"annabhārotissa nāmaṃ ahosi. Sumanaseṭṭhīpi tasmiṃ nagare niccakālaṃ
mahādānaṃ deti. Athekadivasaṃ upariṭṭho nāma paccekabuddho
gandhamādane nirodhasamāpattito vuṭṭhāya "kassa nu kho ajja anuggahaṃ

---------------------------------------------------------------------------------------------
page86.
Karissāmīti cintetvā "ajja mayā annabhārassa anuggahaṃ kātuṃ
vaṭṭati, idāni ca so aṭavito tiṇaṃ ādāya gehaṃ āgamissatīti
ñatvā pattacīvaramādāya iddhiyā gantvā annabhārassa sammukhe
paccuṭṭhāsi. Annabhāro taṃ tucchapattahatthaṃ disvā "api bhante
bhikkhaṃ labhitthāti pucchitvā, "labhissāmi mahāpuññāti vutte,
"tenahi bhante thokaṃ āgamethāti tiṇakājaṃ chaḍḍetvā vegena
gehaṃ gantvā "bhadde mayhaṃ ṭhapitabhāgabhattaṃ atthi natthīti bhariyaṃ
pucchitvā, "atthi sāmīti vutte, vegena paccāgantvā
paccekabuddhassa pattaṃ ādāya "mayhaṃ dātukāmatāya sati, deyyadhammo
na hoti, deyyadhamme sati, paṭiggāhakaṃ na labhāmi, ajja pana
me paṭiggāhako ca diṭṭho deyyadhammo ca atthi, lābhā vata
meti gehaṃ gantvā patte bhattaṃ ākirāpetvā 1- paccāharitvā
paccekabuddhassa hatthe patiṭṭhāpetvā
        "iminā pana dānena     mā me dāliddiyaṃ ahu,
        `natthīti vacanaṃ nāma      mā ahosi bhavābhave.
Bhante evarūpā dujjīvitā mucceyyaṃ; `natthīti padameva na
suṇeyyanti patthanaṃ ṭhapesi. Paccekabuddho "evaṃ hotu mahāpuññāti
anumodanaṃ katvā pakkāmi. Sumanaseṭṭhinopi chatte adhivatthā devatā
     "aho dānaṃ paramadānaṃ     upariṭṭhe suppatiṭṭhitanti
vatvā tikkhattuṃ sādhukāraṃ adāsi. Atha naṃ seṭṭhī "kiṃ maṃ ettakaṃ
@Footnote: 1. Ma. pakkhipāpetvā.

---------------------------------------------------------------------------------------------
page87.
Kālaṃ dānaṃ dadamānaṃ na passasīti āha. "nāhaṃ tava dānaṃ ārabbha
sādhukāraṃ demi annabhārena pana upariṭṭhassa dinnapiṇḍapāte
pasīditvā mayā esa sādhukāro pavattitoti. So "acchariyaṃ vata
bho: ahaṃ ettakaṃ kālaṃ dānaṃ dento devataṃ sādhukāraṃ dāpetuṃ
nāsakkhiṃ, annabhāro maṃ nissāya jīvanto ekapiṇḍapāteneva
sādhukāraṃ dāpesi; tassa dāne anucchavikaṃ katvā taṃ piṇḍapātaṃ
mama santakaṃ karissāmīti cintetvā taṃ pakkosāpetvā "ajja
tayā kassaci kiñci dinnanti pucchi. "āma sāmi, upariṭṭha-
paccekabuddhassa me ajja bhattaṃ dinnanti. "handa bho kahāpaṇaṃ
gahetvā etaṃ mayhaṃ piṇḍapātaṃ dehīti. "na demi sāmīti. So
yāva sahassaṃ vaḍḍhesi. Itaro sahassenāpi nādāsi. Atha naṃ
"hotu bho, yadi piṇḍapātaṃ na desi, sahassaṃ gahetvā pattiṃ
me dehīti āha. So "ayyena saddhiṃ mantetvā jānissāmīti
vegena paccekabuddhaṃ sampāpuṇitvā "bhante sumanaseṭṭhī sahassaṃ
datvā tumhākaṃ piṇḍapāte pattiṃ yācati, kiṃ karomīti pucchi.
Athassa so upamaṃ āhari:  seyyathāpi paṇḍita kulasatike gāme
ekasmiṃ ghare dīpo jāleyya, sesā attano telena vaṭṭiṃ
temetvā gantvā jālāpetvā gaṇheyyuṃ; purimadīpassa pabhā
`atthīti vattabbā `natthīti. "atirekatarā bhante pabhā hotīti.
"evameva paṇḍita uḷuṅkayāgu vā hotu kaṭacchubhikkhā vā,
attano piṇḍapāte paresaṃ pattiṃ dentassa, yattakānaṃ deti,

---------------------------------------------------------------------------------------------
page88.
Tattakaṃ vaḍḍhati; tvaṃ hi ekameva piṇḍapātaṃ adāsi; seṭṭhissa
pana pattiyā dinnāya, dve piṇḍapātā honti: eko tava
eko tassāti. So "sādhu bhanteti taṃ abhivādetvā seṭṭhissa
santikaṃ gantvā "gaṇha sāmi pattinti āha. "tenahi ime
kahāpaṇe gaṇhāti. "nāhaṃ piṇḍapātaṃ vikkīṇāmi, saddhāya te
pattiṃ dammīti. "tvaṃ saddhāya desi, saddhāya ahaṃpi tava guṇaṃ pūjemi;
gaṇha tāta, ito paṭṭhāya pana mā sahatthā kammaṃ akāsi.
Vīthiyaṃ gharaṃ māpetvā vasa, yena ca te attho hoti, sabbaṃ mama
santikā gaṇhāhīti āha. Nirodhā vuṭṭhitassa pana dinno piṇḍapāto
tadaheva vipākaṃ deti; tasmā rājāpi taṃ pavattiṃ sutvā
annabhāraṃ pakkosāpetvā pattiṃ gahetvā mahantaṃ bhogaṃ datvā
tassa seṭṭhiṭṭhānaṃ dāpesi. So sumanaseṭṭhissa sahāyako hutvā
yāvajīvaṃ puññāni katvā tato cuto devaloke nibbattitvā
devamanussesu saṃsaranto, imasmiṃ buddhuppāde kapilavatthunagare
amitodanassa sakkassa gehe paṭisandhiṃ gaṇhi. "anuruddhotissa
nāmaṃ kariṃsu. So mahānāmasakkassa kaniṭṭhabhātā satthu cullapitu
putto paramasukhumālo mahāpuñño ahosi.
     Ekadivasaṃ kira chasu khattiyesu pūve lakkhaṃ katvā gulehi
kīḷantesu, anuruddho parājito, pūvānaṃ atthāya mātu santikaṃ
pahiṇi. Sā mahantaṃ suvaṇṇathālaṃ pūretvā pūve pesesi. Pūve
khāditvā puna kīḷanto parājito tatheva pahiṇi. Evaṃ tikkhattuṃ

---------------------------------------------------------------------------------------------
page89.
Pūvesu āhaṭesu, catutthe vāre mātā "idāni pūvā natthīti
pahiṇi. Tassā vacanaṃ sutvā "natthīti padassa assutapubbatāya
"natthipūvā nāma idāni bhavissantīti saññaṃ katvā "gaccha,
natthipūve āharāti pesesi. Athassa mātā, "natthipūve kira
ayye dethāti vutte, "mama puttena `natthīti padaṃ assutapubbaṃ,
kathaṃ nu kho taṃ natthibhāvaṃ jānāpeyyanti, suvaṇṇapātiṃ dhovitvā
aparāya suvaṇṇapātiyā paṭikujjitvā "handa tāta imaṃ mama
puttassa dehīti pahiṇi. Tasmiṃ khaṇe nagarapariggāhakā devatā
"amhākaṃ sāminā annabhārakāle upariṭṭhapaccekabuddhassa bhāgabhattaṃ
datvā `natthīti padameva na suṇeyyanti patthanā ṭhapitā:
sace mayaṃ tamatthaṃ ñatvā ajjhupekkheyyāma, muddhāpi no sattadhā
phaleyyāti cintetvā dibbapūvehi pātiṃ pūrayiṃsu. So puriso pātiṃ
āharitvā tesaṃ santike ṭhapetvā vivari. Tesaṃ gandho sakalanagaraṃ
phari. Pūve pana mukhe ṭhapitamatte, sattarasaharaṇīsahassāni pharitvā
aṭṭhāsi. Anuruddho cintesi "na maṃ maññe ito  pubbe mātā
piyāyati, na hi me aññadā tāya natthipūvā nāma pakkapubbāti.
So gantvā mātaraṃ evamāha "amma nāhaṃ tava piyoti. "tāta
kiṃ vadesi, mama akkhīhipi hadayamaṃsatopi tvaṃ piyataroti. "sacāhaṃ
amma tava piyo, kasmā mama pubbe evarūpe natthipūve nāma
na adāsīti. Sā taṃ purisaṃ pucchi "tāta kiñci pātiyaṃ ahosīti.
"āma ayye, pūvānaṃ pāti paripuṇṇā ahosi, na me evarūpā

---------------------------------------------------------------------------------------------
page90.
Diṭṭhapubbāti. Sā cintesi "putto me katapuñño, devatāhissa
dibbapūvā pahitā bhavissantīti. Sopi mātaraṃ āha  "amma
na mayā evarūpā pūvā khāditapubbā, ito paṭṭhāya me
natthipūvameva 1- paceyyāsīti. Sā tato paṭṭhāya tena "pūve
khāditukāmomhīti vuttakāle suvaṇṇapātiṃ dhovitvā aññāya
pātiyā paṭikujjitvā pahiṇati. Devatā pātiṃ pūrenti. Evaṃ
so agāramajjhe vasanto "natthīti padassa atthaṃ ajānitvā
dibbapūveyeva paribhuñji. Satthu pana parivāratthaṃ kulappaṭipāṭiyā
sākiyakumāresu pabbajantesu, mahānāmena sakkena "tāta amhākaṃ
kule koci pabbajito natthi, tayā vā pabbajitabbaṃ mayā vāti
vutte, so āha "ahaṃ atisukhumālo pabbajituṃ na sakkhissāmīti.
"tenahi kammantaṃ uggaṇha, ahaṃ pabbajissāmīti. "ko esa
kammanto nāmāti. So hi bhattassa uṭṭhānaṭṭhānaṃpi na jānāti,
kammantaṃ kimeva jānissati; tasmā evamāha.
     Ekadivasaṃ hi "anuruddho bhaddiyo kimbiloti tayo janā
"bhattaṃ nāma kahaṃ uṭṭhātīti mantayiṃsu. Tesu kimbilo "koṭṭhesu
uṭṭhātīti āha. So kirekadivasaṃ vīhī koṭṭhamhi pakkhipante
addasa; tasmā "koṭṭhe bhattaṃ uppajjatīti saññāya evamāha.
Atha naṃ bhaddiyo "tvaṃ na jānāsīti vatvā "bhattaṃ nāma ukkhaliyaṃ
uṭṭhātīti āha. So kirekadivasaṃ ukkhalito bhattaṃ vaḍḍhente
@Footnote: 1. natthipūveyevāti yuttataraṃ.

---------------------------------------------------------------------------------------------
page91.
Disvā "etthevetaṃ uppajjatīti saññamakāsi; tasmā evamāha. Anuruddho
te "ubhopi tumhe na jānāthāti vatvā "ratanubbedhamakulāya
mahāsuvaṇṇapātiyaṃ bhattaṃ uṭṭhātīti āha. Tena kira neva vīhī
koṭṭentā na bhattaṃ pacantā diṭṭhapubbā, suvaṇṇapātiyaṃ
vaḍḍhetvā purato ṭhapitabhattameva passati; tasmā "pātiyaṃyevetaṃ
[bhattaṃ] uppajjatīti saññamakāsi; tasmā evamāha. Evaṃ
bhattuṭṭhānaṭṭhānaṃpi ajānanto mahāpuñño kulaputto kammante
kiṃ jānissati.
     So "ehi kho te anuruddha gharāvāsatthaṃ anusāsissāmi:
paṭhamaṃ khettaṃ kasāpetabbantiādinā nayena bhātarā vuttānaṃ
kammantānaṃ apariyantabhāvaṃ sutvā "na me gharāvāsena atthoti
mātaraṃ āpucchitvā bhaddiyapamukhehi pañcahi sākiyakumārehi saddhiṃ
nikkhamitvā anupiyambavane satthāraṃ upasaṅkamitvā pabbaji. Pabbajitvā
ca pana sammāpaṭipadaṃ paṭipanno anupubbena tisso vijjā sacchikatvā
dibbena cakkhunā ekāsane nisinnova hatthatale ṭhapitaāmalakāni
viya sahassalokadhātuyo olokanasamattho hutvā
        "pubbenivāsaṃ jānāmi,      dibbacakkhu visodhitaṃ,
         tevijjo iddhipattomhi,    kataṃ buddhassa sāsananti
udānaṃ udānetvā "kinnu kho me katvā ayaṃ sampatti laddhāti
olokento "padumuttarapādamūle patthanaṃ ṭhapesinti ñatvā puna
"saṃsāre saṃsaranto asukasmiṃ nāma kāle bārāṇasiyaṃ sumanaseṭṭhiṃ

---------------------------------------------------------------------------------------------
page92.
Nissāya jīvanto annabhāro nāma ahosinti ñatvā
        "annabhāro pure āsiṃ      daliddo tiṇahārako, 1-
         piṇḍapāto mayā dinno     upariṭṭhassa yasassinoti 2-
āha. Athassa etadahosi "yo so tadā mayā upariṭṭhassa
dinnapiṇḍapātato kahāpaṇe datvā pattiṃ aggahesi mama sahāyako
sumanaseṭṭhī, kahaṃ nu kho so etarahi nibbattoti. Atha naṃ
"vijjhāṭaviyaṃ pabbatapāde muṇḍanigamo nāma atthi, tattha
mahāmuṇḍassa nāma upāsakassa `mahāsumano cūḷasumanoti dve
puttā, tesu so cūḷasumano hutvā nibbattoti addasa; disvā
ca pana cintesi "atthi nu kho, tattha mayi gate, upakāro
natthīti. So upadhārento idaṃ addasa "so, tattha mayi gate,
sattavassikova nikkhamitvā pabbajissati, khuraggeyeva ca arahattaṃ
pāpuṇissatīti; disvā ca pana, upakaṭṭhe antovasse, ākāsena
gantvā gāmadvāre otari. Mahāmuṇḍo pana upāsako therassa
pubbepi vissāsikoeva. So theraṃ piṇḍapātakāle cīvaraṃ
pārupantaṃ disvā puttaṃ mahāsumanaṃ āha "tāta ayyo me
anuruddhatthero āgato, yāvassa añño koci pattaṃ na gaṇhāti,
tāvassa gantvā pattaṃ gaṇha; ahaṃ āsanaṃ paññāpessāmīti.
So tathā akāsi. Upāsako theraṃ antonivesane sakkaccaṃ parivisitvā
temāsaṃ vasanatthāya paṭiññaṃ gaṇhi. Thero adhivāsesi. Atha naṃ
@Footnote: 1. Sī. Yu. kājahārako.      2. Ma. tādino.

---------------------------------------------------------------------------------------------
page93.
Ekadivasaṃ paṭijagganto viya temāsaṃ paṭijaggitvā mahāpavāraṇāya
ticīvarañceva guḷatelataṇḍulādīni ca āharitvā therassa pādamūle
ṭhapetvā "gaṇhātha bhanteti āha. "alaṃ upāsaka na me iminā
atthoti. "bhante vassāvāsikalābho nāmesa, gaṇhātha nanti.
"alaṃ upāsakāti. "kimatthaṃ na gaṇhātha bhanteti. "mayhaṃ santike
kappiyakārako sāmaṇeropi natthīti. "tenahi bhante mama putto
mahāsumano sāmaṇero bhavissatīti. "na me upāsaka mahāsumanena
atthoti. "tenahi bhante cūḷasumanaṃ pabbājethāti. Thero "sādhūti
sampaṭicchitvā cūḷasumanaṃ pabbājesi. So khuraggeyeva arahattaṃ
pāpuṇi. Thero tena saddhiṃ aḍḍhamāsamattaṃ tattha vasitvā
"satthāraṃ passissāmāti tassa ñātake āpucchitvā ākāsena
gantvā himavantappadese araññakuṭikāyaṃ otari. Thero pana
pakatiyāpi āraddhaviriyo, tassa tattha pubbarattāpararattaṃ caṅkamantassa
udaravāto samuṭṭhahi. Atha naṃ kilantarūpaṃ disvā sāmaṇero pucchi
"bhante kiṃ vo rujjatīti. "udaravāto me samuṭṭhitoti. "aññadāpi
samuṭṭhitapubbo bhanteti āha. "āma āvusoti. "kena phāsukaṃ
hoti bhanteti. "anotattato pānīye laddhe, phāsu hoti āvusoti.
"tenahi bhante āharāmīti. "sakkhissasi sāmaṇerāti. "āma
bhanteti. "tenahi anotatte pannako nāma nāgarājā maṃ jānāti,
tassa ācikkhitvā bhesajjatthāya ekaṃ pānīyavārakaṃ āharāti. So
"sādhūti upajjhāyaṃ vanditvā vehāsaṃ abbhuggantvā pañcayojanasataṃ

---------------------------------------------------------------------------------------------
page94.
Ṭhānaṃ agamāsi. Taṃdivasaṃ pana nāgarājā nāganāṭakaparivuto udakakīḷaṃ
kīḷitukāmo hoti. So sāmaṇeraṃ gacchantaṃ disvāva kujjhi "ayaṃ
muṇḍakasamaṇo attano pādapaṃsuṃ mama matthake okiranto vicarati,
anotatte pānīyatthāya āgato bhavissati, nadānissa pānīyaṃ
dassāmīti paññāsayojanikaṃ anotattadahaṃ mahāpātiyā ukkhaliṃ
pidahanto viya phaṇena pidahitvā nipajji. Sāmaṇero nāgarājassa
ākāraṃ oloketvāva "kuddho ayanti ñatvā imaṃ gāthamāha
        "suṇohi me nāgarāja       uggateja mahabbala,
         dehi me pānīyaghaṭaṃ,       bhesajjatthamhi āgatoti.
Taṃ sutvā nāgarājā imaṃ gāthamāha
        "puratthimasmiṃ disābhāge      gaṅgā nāma mahānadī
         mahāsamuddaṃ appeti,       tato tvaṃ pānīyaṃ harāti.
     Taṃ sutvā sāmaṇero "ayaṃ nāgarājā attano icchāya
na dassati, ahaṃ balakāraṃ katvā mahānubhāvaṃ 1- jānāpetvā imaṃ
abhibhavitvā pānīyaṃ gaṇhissāmīti cintetvā "mahārāja upajjhāyo
maṃ anotattatova pānīyaṃ āharāpeti, tenāhaṃ idameva harissāmi,
apehi mā maṃ vārehīti vatvā imaṃ gāthamāha
        "itova pānīyaṃ hāssaṃ 2-    iminā vamhi atthiko,
         yadi [3]- thāmabalaṃ atthi,   nāgarāja nivārayāti.
       Atha naṃ nāgarājā āha
@Footnote: 1. Sī. manussabhāvaṃ. Ma. ānubhāvaṃ.  2. Sī. Yu. harissaṃ.
@3. Sī. Ma. Yu. etthantare "teti atthi.

---------------------------------------------------------------------------------------------
page95.
        "sāmaṇera sace atthi       tava vikkamaporisaṃ,
         abhinandāmi te vācaṃ,      harassu pānīyaṃ mamāti.
     Atha naṃ sāmaṇero "evaṃ mahārāja harāmīti vatvā
"sakkonto harāhīti vutte, "tenahi suṭṭhu jānassūti tikkhattuṃ
paṭiññaṃ gahetvā `buddhasāsanassa ānubhāvaṃ dassetvā mayā
pānīyaṃ harituṃ vaṭṭatīti cintetvā ākāsaṭṭhakadevatānaṃ tāva
santikaṃ agamāsi. Tā āgantvā vanditvā "kiṃ bhanteti vatvā
aṭṭhaṃsu. "etasmiṃ anotattadahapiṭṭhe pannakanāgarājena saddhiṃ mama
saṅgāmo bhavissati, tattha gantvā jayaparājayaṃ olokethāti āha.
So eteneva nīhārena cattāro lokapāle sakkasuyāmasantusita
sunimmita 1-  vasavattī ca upasaṅkamitvā tamatthaṃ ārocesi.
Tato paraṃ paṭipāṭiyā yāva brahmalokā gantvā tattha tattha
brahmehi āgantvā vanditvā ṭhitehi "kiṃ bhanteti puṭṭho,
tamatthaṃ ārocesi. Evaṃ so asaññe ca arūpibrahmāno ca
ṭhapetvā sabbattha muhuttameva āhiṇḍitvā ārocesi. Tassa
vacanaṃ sutvā sabbāpi devatā anotattadahapiṭṭhe nāḷiyaṃ pakkhittā
pūvacuṇṇā 2- viya ākāsaṃ nirantaraṃ pūretvā sannipatiṃsu. Sannipatite
devasaṅghe, sāmaṇero ākāse ṭhatvā nāgarājānaṃ āha
        "suṇohi me nāgarāja      uggateja mahabbala,
         dehi me pānīyaghaṭaṃ,      bhesajjatthamhi āgatoti.
     Atha naṃ nāgo āha
@Footnote: 1. Ma. paranimmita.    2. Ma. pakkhittāni piṭṭhacuṇṇāni.

---------------------------------------------------------------------------------------------
page96.
        "sāmaṇera sace atthi      tava vikkamaporisaṃ,
         abhinandāmi te vācaṃ,     harassu pānīyaṃ mamāti.
     So tikkhattuṃ nāgarājassa paṭiññaṃ gahetvā ākāse ṭhitakova
dvādasayojanikaṃ brahmattabhāvaṃ māpetvā ākāsato oruyha
nāgarājassa phaṇe akkamitvā adhomukhaṃ nippīḷesi. Tāvadeva balavatā
purisena akkantaallacammaṃ viya, nāgarājassa phaṇe akkantamatte,
obhijjitvā 1- dabbimattā phaṇapūṭakā ahesuṃ. Nāgarājassa phaṇehi
muttaṭṭhāne 2- tālakkhandhappamāṇā udakavaṭṭiyo uggacchiṃsu. Sāmaṇero
ākāseyeva pānīyavārakaṃ pūresi. Devasaṅgho sādhukāraṃ adāsi.
Nāgarājā lajjitvā sāmaṇerassa kujjhi. Jayakusumavaṇṇānissa
akkhīni ahesuṃ. So "ayaṃ maṃ devasaṅghaṃ sannipātetvā pānīyaṃ 3-
gahetvā 3- lajjāpesi, etaṃ gahetvā mukhe hatthaṃ pakkhipitvā
hadayamaṃsaṃ tassa maddāmi, pāde vā naṃ gahetvā paragaṅgāya
khipāmīti vegena anubandhi. Anubandhantopi naṃ pāpuṇituṃ nāsakkhiyeva.
Sāmaṇero āgantvā upajjhāyassa hatthe pānīyaṃ ṭhapetvā
"pivatha bhanteti āha. Nāgarājāpi pacchato āgantavā "bhante
anuruddha sāmaṇero mayā adinnameva pānīyaṃ gahetvā āgato,
mā pivathāti āha. "evaṃ kira sāmaṇerāti. "pivatha bhante,
iminā me dinnaṃ pānīyaṃ āhaṭanti. Thero "khīṇāsavasāmaṇerassa
@Footnote: 1. Ma. ogalitvā.   2. Ma. muttamuttaṭṭhānato.  3. Sī. Yu. phaṇe ṭhatvā.

---------------------------------------------------------------------------------------------
page97.
Musākathaṃ 1- nāma natthīti ñatvā pānīyaṃ pivi. Taṃkhaṇaññevassa
ābādho paṭipassambhi. Puna nāgo theraṃ āha "bhante sāmaṇerenamhi
sabbaṃ devagaṇaṃ sannipātetvā lajjāpito, ahamassa hadayaṃ vā
phālessāmi, pāde vā naṃ gahetvā paragaṅgāyaṃ khipissāmīti.
"mahārāja sāmaṇero mahānubhāvo, tumhe sāmaṇerena saddhiṃ
saṅgāmetuṃ na sakkhissatha; khamāpetvā naṃ gacchathāti. So sayaṃpi
sāmaṇerassa ānubhāvaṃ jānāti, lajjāya pana anubandhitvā āgato.
Atha naṃ therassa vacanena khamāpetvā tena saddhiṃ mittasanthavaṃ
katvā "ito paṭṭhāya anotattadahaudakena atthe sati, tumhākaṃ
āgamanakiccaṃ natthi, mayhaṃ pahiṇeyyātha, ahameva āharitvā
dassāmīti vatvā pakkāmi. Theropi sāmaṇeraṃ ādāya pāyāsi.
Satthā therassa āgamanabhāvaṃ ñatvā migāramātupāsāde therassa
āgamanaṃ olokento nisīdi. Bhikkhūpi theraṃ āgacchantaṃ disvā
paccuggantvā pattacīvaraṃ paṭiggahesuṃ. Athekacce sāmaṇeraṃ sīsepi
kaṇṇesupi bāhāyapi gahetvā sañcālentā "kiṃ sāmaṇera [2]- na
ukkaṇṭhasīti āhaṃsu. Satthā tesaṃ kiriyaṃ disvā cintesi "bhāriyaṃ
vatimesaṃ bhikkhūnaṃ kammaṃ, āsīvisaṃ gīvāyaṃ gaṇhantā viya sāmaṇeraṃ
gaṇhanti, nāssa ānubhāvaṃ jānanti; ajja mayā sumanasāmaṇerassa
guṇaṃ pākaṭaṃ kātuṃ vaṭṭatīti. Theropi āgantvā satthāraṃ vanditvā
@Footnote: 1. Sī. Ma. Yu. musākathanaṃ.
@2. Sī. Yu. etthantare "pillaka iti atthi. Ma. cūḷakaniṭṭha.

---------------------------------------------------------------------------------------------
page98.
Nisīdi. Satthā tena saddhiṃ paṭisanthāraṃ katvā ānandattheraṃ
āmantesi "ānanda anotattadahaudakenamhi pāde dhovitukāmo,
sāmaṇerānaṃ ghaṭaṃ datvā pānīyaṃ āharāpehīti. Thero vihāre
pañcamattāni sāmaṇerasatāni sannipātesi. Tesaṃ sumanasāmaṇero
sabbanavako ahosi. Thero sabbamahallakaṃ sāmaṇeraṃ āha "sāmaṇera
satthā anotattadahaudakena pāde dhovitukāmo, ghaṭaṃ ādāya
gantvā pānīyaṃ āharāti. So "na sakkomi bhanteti na icchi.
Thero sesepi paṭipāṭiyā pucchi. Tepi tatheva vatvā paṭikkhipiṃsu.
"kiṃ panettha khīṇāsavasāmaṇerā natthīti. "atthi, te pana `nāyaṃ
amhākaṃ baddho, mālāpūṭo sumanasāmaṇerasseva baddhoti na icchiṃsu.
Puthujjanā pana attano asamatthatāyeva na icchiṃsu. Pariyosāne
pana sumanassa vāre sampatte, "sāmaṇera satthā anotattadaha-
udakena pāde dhovitukāmo, ghaṭaṃ gahetvā kira udakaṃ āharāti
āha. So "satthari āharāpente, āharissāmīti satthāraṃ vanditvā
"bhante anotattato kira maṃ udakaṃ āharāpethāti āha. "āma
sumanāti. So visākhāya kāritesu ghanasuvaṇṇakoṭimesu senāsanakuṭesu
ekaṃ saṭṭhīkuṭaudakaggaṇhanakaṃ mahāghaṭaṃ hatthena gahetvā "iminā
me ukkhipitvā aṃsakūṭe ṭhapitena attho natthīti olambakaṃ
katvā vehāsaṃ abbhuggantvā himavantābhimukho pakkhandi. Nāgarājā
sāmaṇeraṃ dūratova āgacchantaṃ disvā paccuggantvā kuṭaṃ aṃsakūṭenādāya
"bhante tumhe, mādise dāse vijjamāne, kasmā sayaṃ

---------------------------------------------------------------------------------------------
page99.
Āgatā; udakena atthe sati, kasmā sāsanamattaṃ na pahiṇitthāti
kuṭena udakaṃ ādāya sayaṃ ukkhipitvā "purato hotha bhante,
ahameva āharissāmīti āha. "tiṭṭhatha tumhe mahārāja, ahameva
sammāsambuddhena āṇattoti nāgarājānaṃ nivattetvā kuṭamukhavaṭṭiyaṃ
hatthena gahetvā ākāsena āgañchi. Atha naṃ satthā
āgacchantaṃ oloketvā bhikkhū āmantetvā "passatha bhikkhave
sāmaṇerassa līḷhaṃ ākāse haṃsarājā viya sobhatīti āha. Sopi
pānīyaghaṭaṃ ṭhapetvā satthāraṃ vanditvā aṭṭhāsi. Atha naṃ satthā
āha "kativassosi tvaṃ sumanāti. "sattavassomhi bhanteti. "tenahi
sumana ajjato paṭṭhāya bhikkhu hohīti vatvā dāyajjaupasampadaṃ
adāsi. Dveyeva kira sāmaṇerā sattavassā upasampadaṃ labhiṃsu:
"ayañca sumano sopāko cāti. Evaṃ tasmiṃ upasampanne,
dhammasabhāyaṃ kathaṃ samuṭṭhāpesuṃ "acchariyaṃ āvuso: evarūpopi nāma
daharassa sāmaṇerassa ānubhāvo hoti, na no ito pubbe
evarūpo ānubhāvo diṭṭhapubboti. Satthā āgantvā "kāya
nuttha bhikkhave etarahi kathāya sannisinnāti pucchitvā, "imāya
nāmāti vutte, "bhikkhave mama sāsane daharopi sammāpaṭipanno
evarūpaṃ sampattiṃ labhatiyevāti vatvā dhammaṃ desento imaṃ
gāthamāha
        "yo have daharo bhikkhu     yuñjati buddhasāsane,
         somaṃ lokaṃ pabhāseti      abbhā muttova candimāti.

---------------------------------------------------------------------------------------------
page100.
     Tattha yuñjatīti: ghaṭati vāyamati.
Pabhāsetīti: so bhikkhu attano arahattamaggaññāṇena abbhādīhi
mutto candimā viya [lokaṃ] khandhādibhedaṃ lokaṃ obhāseti
ekālokaṃ karotīti attho.
        Desanāvasāne bahū sotāpattiphalādīni pāpuṇiṃsūti.
                     Sumanasāmaṇeravatthu.
                  Bhikkhuvaggavaṇṇanā niṭṭhitā.
                    Pañcavīsatimo vaggo.
                      ----------

					  Page 101-194.

page101.
                  26. Brāhmaṇavaggavaṇṇanā
                       ---------
              1. Pasādabahulabrāhmaṇavatthu. (264)
     "../../bdpicture/chinda sotaṃ parakkammāti imaṃ dhammadesanaṃ satthā jetavane
viharanto pasādabahulaṃ brāhmaṇaṃ ārabbha kathesi.
     So kira brāhmaṇo bhagavato dhammadesanaṃ sutvā pasannacitto
attano gehe soḷasamattānaṃ bhikkhūnaṃ niccabhattaṃ paṭṭhapetvā bhikkhūnaṃ
āgatavelāyaṃ pattaṃ gahetvā "āgacchantu bhonto arahanto, nisīdantu
bhonto arahantoti yaṅkiñci vadanto arahantavādappaṭisaṃyuttameva
vadati. Tesu puthujjanā "ayaṃ amhesu arahantasaññīti cintayiṃsu,
khīṇāsavā "ayaṃ no khīṇāsavabhāvaṃ jānātīti evaṃ te sabbepi
kukkuccāyantā tassa gehaṃ na gamiṃsu. So dukkhī dummano "kiṃ
nu kho ayyā nāgacchantīti vihāraṃ gantvā satthāraṃ vanditvā
tamatthaṃ ārocesi.
     Satthā bhikkhū āmantetvā "kiṃ etaṃ bhikkhaveti pucchitvā,
tehi tasmiṃ atthe ārocite, "sādiyatha pna tmhe bhikkhave
arahantavādanti āha. "na sādiyāma bhanteti. "evaṃ sante,
manussānaṃ etaṃ pasādabhaññaṃ, anāpatti bhikkhave pasādabhaññe,
apica kho pana brāhmaṇassa arahantesu adhimattaṃ pemaṃ; tasmā

---------------------------------------------------------------------------------------------
page102.
Tumhehipi taṇhāsotaṃ chetvā arahattameva pattuṃ yuttanti vatvā
dhammaṃ desento imaṃ gāthamāha
        "../../bdpicture/chinda sotaṃ parakkamma     kāme panūda brāhmaṇa,
         saṅkhārānaṃ khayaṃ ñatvā    akataññūsi brāhmaṇāti.
     Tattha "parakkammāti: taṇhāsotaṃ nāma appamattakena
vāyāmena chindituṃ na sakkā; tasmā ñāṇasampayuttena mahantena
parakkamena parakkamitvā taṃ sotaṃ chinda ubhopi kāme panuda nīhara.
     Brāhmaṇāti: khīṇāsavānaṃ 1- ālapanametaṃ.
     Saṅkhārānanti: pañcannaṃ khandhānaṃ khayaṃ jānitvā.
     Akataññūti: evaṃ sante, tvaṃ suvaṇṇādīsu kenaci akatassa
nibbānassa jānanato akataññū nāma hosīti. 2-
     Desanāvasāne bahū sotāpattiphalādīni pāpuṇiṃsūti.
                   Pasādabahulabrāhmaṇavatthu.
                      -----------
                 2. Sambahulabhikkhuvatthu. (265)
     "yadā dvayesu dhammesūti imaṃ dhammadesanaṃ satthā jetavane
viharanto sambahule bhikkhū ārabbha kathesi.
     Ekadivasaṃ tiṃsamattā disāvāsikā bhikkhū āgantvā satthāraṃ
vanditvā nisīdiṃsu. Sārīputtatthero tesaṃ arahattassa upanissayaṃ
@Footnote: 1. gāthāyaṃ pana ekavacanaṃ kataṃ.    2. Sī. Ma. hotīti.

---------------------------------------------------------------------------------------------
page103.
Disvā satthāraṃ upasaṅkamitvā ṭhitakova imaṃ pañhaṃ pucchi
"bhante dve dhammā dve dhammāti vuccantīti: katame nu kho
dve dhammāti. Atha naṃ satthā "dve dhammāti kho sārīputta
samathavipassanā vuccantīti vatvā imaṃ gāthamāha
        "yadā dvayesu dhammesu     pāragū hoti brāhmaṇo,
         athassa sabbe saṃyogā     aṭṭhaṃ gacchanti jānatoti.
     Tattha "yadāti: yasmiṃ kāle dvidhā ṭhitesu samathavipassanā-
dhammesu abhiññāpāragādivasena 1- ayaṃ khīṇāsavo pāragū hoti,
athassa vaṭṭasmiṃ saṃyojanasamatthā sabbe kāmasaṃyogādayo saṃyogā
evaṃ jānantassa aṭṭhaṃ parikkhayaṃ gacchantīti attho.
       Desanāvasāne sabbepi te bhikkhū arahatte patiṭṭhahiṃsūti.
                     Sambahulabhikkhuvatthu.
                      ----------
                   3. Māravatthu. (266)
     "yassa pāraṃ apāraṃ vāti imaṃ dhammadesanaṃ satthā jetavane
viharanto māraṃ ārabbha kathesi.
     So kira ekasmiṃ divase aññataro puriso viya hutvā
satthāraṃ upasaṅkamitvā pucchi "bhante pāraṃ pāranti vuccati:
kinnu kho etaṃ pāraṃ nāmāti. Satthā "māro ayanti viditvā 2-
@Footnote: 1. Ma....pāragatādivasena.   2. Sī. Yu. vijānitvā.

---------------------------------------------------------------------------------------------
page104.
"pāpima kiṃ tava pārena, taṃ vītarāgehi pattabbanti vatvā imaṃ
gāthamāha
        "yassa pāraṃ apāraṃ vā     pārāpāraṃ na vijjati,
         vītaddaraṃ visaṃyuttaṃ         tamahaṃ brūmi brāhmaṇanti
     tattha "pāranti: ajjhattikāni cha āyatanāni.
     Apāranti: bāhirāni cha āyatanāni.
     Pārāpāranti: tadubhayaṃ.
     Na vijjatīti: yassa sabbametaṃ `ahanti vā `mamanti vā
gahaṇābhāvena natthi, taṃ kilesadarānaṃ 1- vigamena vītaddaraṃ sabbakkilesehi
visaṃyuttaṃ ahaṃ brāhmaṇaṃ vadāmīti attho.
         Desanāvasāne bahū sotāpattiphalādīni pāpuṇiṃsūti.
                        Māravatthu.
                        -------
               4. Aññatarabrāhmaṇavatthu. (267)
     "jhāyinti imaṃ dhammadesanaṃ satthā jetavane viharanto
aññataraṃ brāhmaṇaṃ ārabbha kathesi.
     So kira cintesi "satthā attano sāvake `brāhmaṇāti
vadati, ahañcamhi jātigottena brāhmaṇo, maṃpi kho evaṃ vattuṃ
vaṭṭatīti. So satthāraṃ upasaṅkamitvā tamatthaṃ pucchi. Satthā "nāhaṃ
@Footnote: 1. Ma. Yu. kilesadarathānaṃ. Sī. saṃkilesadarathānaṃ.

---------------------------------------------------------------------------------------------
page105.
Jātigottamattena brāhmaṇaṃ vadāmi, uttamatthaṃ [1]- anuppattameva
panetaṃ 2- vadāmīti vatvā imaṃ gāthamāha
        "jhāyiṃ virajamāsīnaṃ       katakiccaṃ anāsavaṃ
         uttamatthaṃ anuppattaṃ     tamahaṃ brūmi brāhmaṇanti.
     Tattha "jhāyinti: duvidhena jhānena jhāyantaṃ kāmarajena virajaṃ
vane ekamāsīnaṃ catūhi maggehi soḷasannaṃ kiccānaṃ katattā katakiccaṃ
āsavānaṃ abhāvena anāsavaṃ uttamatthaṃ arahattaṃ anuppattaṃ ahaṃ
brāhmaṇaṃ vadāmīti attho.
     Desanāvasāne so brāhmaṇo sotāpattiphale patiṭṭhahi,
sampattānaṃpi sātthikā desanā ahosīti.
                    Aññatarabrāhmaṇavatthu.
                     -------------
                5. Ānandattheravatthu. (268)
     "divā tapati ādiccoti imaṃ dhammadesanaṃ satthā migāramātupāsāde
viharanto ānandattheraṃ ārabbha kathesi.
     Pasenadikosalo kira mahāpavāraṇāya sabbābharaṇappaṭimaṇḍito
gandhādīni ādāya vihāraṃ agamāsi. Tasmiṃ khaṇe kāḷudāyitthero
jhānaṃ samāpajjitvā parisapariyante nisinno hoti. Nāmameva 3-
@Footnote: 1. Sī. Ma. Yu. etthantare "arahattanti atthi.   2. Sī. Ma. Yu. panevaṃ.
@3. Ma. Yu. manāpameva panassa sarīraṃ suvaṇṇavaṇṇaṃ.

---------------------------------------------------------------------------------------------
page106.
Panassetaṃ, sarīraṃ suvaṇṇavaṇṇaṃ, tasmiṃ pana khaṇe cando uggacchati,
suriyo aṭṭhameti. Ānandatthero aṭṭhamentassa suriyassa
uggacchantassa ca candassa obhāsaṃ oloketvā rañño sarīrobhāsaṃ
therassa sarīrobhāsaṃ tathāgatassa ca sarīrobhāsaṃ olokesi. Tattha
sabbobhāse atikkamitvā satthā virocati. Thero satthāraṃ vanditvā
"bhante ajja mama ime obhāse olokentassa tumhākameva
obhāso ruccati, tumhākaṃ hi sarīraṃ sabbobhāse atikkamitvā
virocatīti āha. Atha naṃ satthā "ānanda suriyo nāma divā
virocati, cando rattiṃ, rājā alaṅkatakāleyeva virocati, khīṇāsavo
gaṇasaṅgaṇikaṃ pahāya antosamāpattiyaṃyeva virocati; buddho pana
rattiṃpi divāpi pañcavidhena tejena virocatīti vatvā imaṃ gāthamāha
        "divā tapati ādicco,      rattimābhāti candimā,
         sannaddho khattiyo tapati,    jhāyī tapati brāhmaṇo;
         atha sabbamahorattiṃ         buddho tapati tejasāti.
      Tattha "divā tapatīti: divāva virocati, rattiṃ panassa
gatamaggopi na paññāyati.
     Candimāti: candopi abbhādīhi mutto rattimeva virocati,
no divā.
     Sannaddhoti: suvaṇṇamaṇicittehi sabbābharaṇehi paṭimaṇḍito
caturaṅginiyā senāya parikkhittova rājā virocati, na aññātakavesena
ṭhito.

---------------------------------------------------------------------------------------------
page107.
     Jhāyīti: khīṇāsavo pana gaṇaṃ vinodetvā jhāyantova
virocati.
     Tejasāti: sammāsambuddho pana sīlatejena 1- dussīlatejaṃ
guṇatejena dugguṇatejaṃ 2- paññātejena duppaññatejaṃ puññatejena
apuññatejaṃ dhammatejena adhammatejaṃ pariyādayitvā iminā pañcavidhena
tejasā niccakālameva virocatīti attho.
     Desanāvasāne bahū sotāpattiphalādīni pāpuṇiṃsūti.
                     Ānandattheravatthu.
                      -----------
                6. Aññatarapabbajitavatthu. (269)
     "bāhitapāpoti imaṃ dhammadesanaṃ satthā jetavane viharanto
aññataraṃ pabbajitaṃ ārabbha kathesi.
     Eko kira brāhmaṇo bāhirapabbajjāya pabbajitvā
"samaṇo gotamo attano sāvake `pabbajitāti vadati, ahañcamhi
pabbajito, maṃpi kho evaṃ vattuṃ vaṭṭatīti cintetvā satthāraṃ
upasaṅkamitvā etamatthaṃ pucchi. Satthā "nāhaṃ ettakena
`pabbajitoti vadāmi, kilesamalānaṃ pana pabbajitattā pabbajito
nāma hotīti vatvā imaṃ gāthamāha
@Footnote: 1. Sī. Yu. caraṇatejena.   2. Sī. Ma. Yu. nigguṇatejaṃ.

---------------------------------------------------------------------------------------------
page108.
               "bāhitapāpo hi brāhmaṇo
                samacariyāya `samaṇoti vuccati,
                pabbājayamattano malaṃ
                tasmā `pabbajitoti vuccatīti.
     Tattha "samacariyāyāti: sabbākusalāni sametvā caraṇena.
     Tasmāti: yasmā bāhitapāpatāya brāhmaṇo, akusalāni
sametvā caraṇena `samaṇoti vuccati; tasmā yo attano rāgādimalaṃ
pabbājayanto vinodento carati, sopi tena pabbājanena
"pabbajitoti vuccatīti attho.
     Desanāvasāne so pabbajito sotāpattiphale patiṭṭhahi,
sampattānaṃpi sātthikā desanā ahosīti.
                    Aññatarapabbajitavatthu.
                      -----------
                7. Sārīputtattheravatthu. (270)
     "na brāhmaṇassāti imaṃ dhammadesanaṃ satthā jetavane
viharanto sārīputtattheraṃ ārabbha kathesi.
     Ekasmiṃ kira ṭhāne sambahulā manussā "aho amhākaṃ
ayyo khantibalena samannāgato, aññesu akkosantesu vā
paharantesu vā, kopamattaṃpi na hotīti therassa guṇakathaṃ kathayiṃsu.
Atheko micchādiṭṭhiko brāhmaṇo "ko esa na kujjhatīti pucchi.

---------------------------------------------------------------------------------------------
page109.
"amhākaṃ theroti. "kujjhāpento na bhavissatīti. "natthetaṃ
brāhmaṇāti. "tenahi ahaṃ kujjhāpessāmīti. "sace sakkosi,
kujjhāpehīti. So "hotu, jānissāmi 1- kattabbanti theraṃ bhikkhāya
paviṭṭhaṃ disvā pacchābhāgena gantvā piṭṭhimajjhe mahantaṃ
pāṇippahāramadāsi. Thero "kinnāmetanti anoloketvāva gato.
Brāhmaṇassa sakalasarīre ḍāho uppajji. So "aho guṇasampanno
ayyoti therassa pādamūle nipajjitvā "khamatha me bhanteti
vatvā, "kiṃ etanti vutte, "ahaṃ vīmaṃsanatthāya tumhe paharinti
āha. "hotu, khamāmi teti. "sace me bhante khamatha, mama
geheyeva nisīditvā bhikkhaṃ gaṇhathāti therassa pattaṃ gaṇhi.
Theropi pattaṃ adāsi. Brāhmaṇo theraṃ gehaṃ netvā parivisi.
Manussā kujjhitvā "iminā amhākaṃ niraparādho ayyo pahaṭo,
daṇḍenapissa mokkho natthi; ettheva naṃ māressāmāti
leḍḍudaṇḍādihatthā brāhmaṇassa gehadvāre aṭṭhaṃsu. Thero uṭṭhāya
gacchanto brāhmaṇassa hatthe pattaṃ adāsi. Manussā taṃ therena
saddhiṃ gacchantaṃ disvā "bhante tumhākaṃ pattaṃ gahetvā brāhmaṇaṃ
nivattethāti āhaṃsu. "kiṃ etaṃ upāsakāti. "brāhmaṇena tumhe
pahaṭā, mayamassa kattabbaṃ jānissāmāti. "kiṃ pana tumhe iminā
pahaṭā, udāhu ahanti. "tumhe bhanteti. "maṃ esa paharitvā
khamāpesi, gacchatha tumheti manusse uyyojetvā brāhmaṇaṃ
@Footnote: 1. Sī. Ma. Yu. jānissāmissa.

---------------------------------------------------------------------------------------------
page110.
Nivattāpetvā thero vihārameva gato. Bhikkhū ujjhāyiṃsu "kinnāmetaṃ,
sārīputtatthero yena brāhmaṇena pahaṭo, tasseva gehe
nisīditvā bhikkhaṃ gahetvā āgato, therassa pahaṭakālato paṭṭhāya
na idāni so kassaci lajjissati, avasese pothento vicarissatīti. Satthā
āgantvā "kāya nuttha bhikkhave etarahi kathāya sannisinnāti
pucchitvā, "imāya nāmāti vutte, "bhikkhave brāhmaṇo brāhmaṇaṃ
paharanto nāma natthi, gihibrāhmaṇena pana samaṇabrāhmaṇo
pahaṭo bhavissati: kodho nāmesa anāgāmimaggena samugghātaṃ gacchatīti
vatvā dhammaṃ desento imā gāthā abhāsi
      "na brāhmaṇassa pahareyya,   nāssa muñcetha brāhmaṇo,
        dhi brāhmaṇassa hantāraṃ,    tato dhi yassa muñcati.
                Na brāhmaṇassetadakiñci seyyo,
                yadānisedho manaso piyehi;
                yato yato hiṃsamano nivattati,
                tato tato sammatimeva dukkhanti.
     Tattha "pahareyyāti: khīṇāsavabrāhmaṇo "ahamasmīti jānanto
khīṇāsavassa vā aññassa vā brāhmaṇassa 1- na pahareyya.
     Nāssa muñcethāti: sopi pahaṭo khīṇāsavabrāhmaṇo assa
paharitvā ṭhitassa veraṃ na muñcetha, tasmiṃ kopaṃ na kareyyāti attho.
     Dhi brāhmaṇassāti: khīṇāsavabrāhmaṇassa hantāraṃ garahāmi.
@Footnote: 1. Sī. Ma. aññatarassa vā jātibrāhmaṇassa.

---------------------------------------------------------------------------------------------
page111.
     Tato dhīti: yo pana taṃ paharantaṃ paṭippaharanto tassa upari veraṃ
muñcati, taṃ tatopi garahāmiyeva.
     Etadakiñci seyyoti: yaṃ khīṇāsavassa akkosantaṃ vā appaccakkosanaṃ
paharantaṃ vā appaṭippaharaṇaṃ, etaṃ tassa khīṇāsavabrāhmaṇassa na kiñci
seyyo appamattakaseyyo na hoti, athakho adhimattameva seyyoti attho.
     Yadānisedho manaso piyehīti: kodhanassa hi kodhuppādo manaso
piyo nāma, tehi 1- panesa mātāpitūsupi buddhādīsupi aparajjhati;
tasmā yo assa tehi manaso nisedho kodhavasena uppajjamānassa
cittassa niggaho, etaṃ na kiñci seyyoti 2- attho 3-.
     Hiṃsamanoti: kodhamano, so tassa yato yato vatthuto
anāgāmimaggena samugghātaṃ gacchanto nivattati.
     Tato tatoti: tato tato vatthuto sakalaṃpi vaṭṭadukkhaṃ
nivattatievāti attho.
        Desanāvasāne bahū sotāpattiphalādīni pāpuṇiṃsūti.
                    Sārīputtattheravatthu.
                      ----------
@Footnote: 1. Ma. kodho hi.
@2. Sī. na akiñci seyyo.
@3. na brāhmaṇassetadakiñci seyyoti: paṭighapakkhikā cetasikā idha manaso piyā nāMa.
@ tesaṃ vasena hi paṭiveraṃ muñcituṃ icchati. yaṃ tehi manaso anisedho aniggaho etaṃ
@ akiñci seyyo adhimattakaseyyo na hoti, bālā pana paṭiveraṃ muñcituṃ samatthabhāvaṃ
@ paggaṇhanti, yanti padaṃ kiriyāparāmasananti amhākaṃ mati.

---------------------------------------------------------------------------------------------
page112.
               8. Mahāpajāpatīgotamīvatthu. (271)
     "yassa kāyenāti imaṃ dhammadesanaṃ satthā jetavane viharanto
mahāpajāpatiṃ gotamiṃ ārabbha kathesi.
     Bhagavatā hi anuppanne vatthusmiṃ paññatte aṭṭha garudhamme 1-
maṇḍanakajātiyo puriso surabhipupphadāmaṃ viya sirasā sampaṭicchitvā
saparivārā mahāpajāpatī gotamī upasampadaṃ labhi. Añño tassā
upajjhāyo vā ācariyo vā natthi. Evaṃ laddhūpasampadaṃ theriṃ
ārabbha aparena samayena kathaṃ samuṭṭhāpesuṃ "mahāpajāpatiyā
gotamiyā ācariyupajjhāyā na paññāyanti, sahattheneva kāsāyāni
gaṇhīti. Evañca pana vatvā bhikkhuniyo kukkuccāyantiyo tāya
saddhiṃ neva uposathaṃ na pavāraṇaṃ karonti. Tā gantvā
tathāgatassāpi tamatthaṃ ārocesuṃ. Satthā tāsaṃ kathaṃ sutvā "mayā
mahāpajāpatiyā gotamiyā aṭṭha garudhammā dinnā, ahamevassā
ācariyo ahameva upajjhāyo; kāyaduccaritādivirahitesu khīṇāsavesu
kukkuccannāma na kattabbanti vatvā dhammaṃ desento imaṃ
gāthamāha
        "yassa kāyena vācāya     manasā natthi dukkaṭaṃ,
         saṃvutaṃ tīhi ṭhānehi        tamahaṃ brūmi brāhmaṇanti.
@Footnote: 1. vi. culla. 7/323.

---------------------------------------------------------------------------------------------
page113.
     Tattha "dukkaṭanti: sāvajjaṃ dukkhudrayaṃ apāyasaṃvattanikaṃ kammaṃ.
     Tīhi ṭhānehīti: etehi kāyādīhi tīhi kāraṇehi kāyaduccaritādip-
pavesananivāraṇatthāya dvārapihitaṃ ahaṃ brāhmaṇaṃ vadāmīti attho.
         Desanāvasāne bahū sotāpattiphalādīni pāpuṇiṃsūti.
                   Mahāpajāpatīgotamīvatthu.
                      ----------
                9. Sārīputtattheravatthu. (272)
     "yamhā dhammaṃ vijāneyyāti imaṃ dhammadesanaṃ satthā jetavane
viharanto sārīputtattheraṃ ārabbha kathesi.
     So kirāyasmā assajittherassa santike dhammaṃ sutvā
sotāpattiphalaṃ pattakālato paṭṭhāya "yassaṃ 1- disāyaṃ thero vasatīti
suṇāti, tato añjaliṃ paggayha tatova sīsaṃ katvā nipajji. Bhikkhū
"micchādiṭṭhiko sārīputto ajjāpi disā namassamāno vicaratīti
tamatthaṃ tathāgatassa ārocesuṃ. Satthā theraṃ pakkosāpetvā
"saccaṃ kira tvaṃ sārīputta disā namassanto vicarasīti pucchitvā,
"bhante mama disā namassanabhāvaṃ vā anamassanabhāvaṃ vā
tumheva jānāthāti vutte, "bhikkhave na sārīputto disā
namassati, assajittherassa 2- pana santikā dhammaṃ sutvā sotāpattiphalaṃ
@Footnote: 1. Sī. Yu. yaṃ disaṃ.
@2. asasajissāti yuttataraṃ. ña. va.

---------------------------------------------------------------------------------------------
page114.
Pattatāya attano ācariyaṃ namassati; yañhi ācariyaṃ nissāya
bhikkhu dhammaṃ vijānāti, tena so brāhmaṇena aggi viya sakkaccaṃ
namassitabboyevāti vatvā dhammaṃ desento imaṃ gāthamāha
        "yamhā dhammaṃ vijāneyya      sammāsambuddhadesitaṃ
         sakkaccaṃ taṃ namasseyya       aggihuttaṃva brāhmaṇoti.
     Tattha "aggihuttaṃvāti: yathā brāhmaṇo aggihuttaṃ sammā
paricaraṇena ceva añjalikammādīhi ca sakkaccaṃ namassati; evaṃ
yamhā ācariyā tathāgatappaveditaṃ dhammaṃ vijāneyya, taṃ sakkaccaṃ
namasseyyāti attho.
          Desanāvasāne bahū sotāpattiphalādīni pāpuṇiṃsūti.
                    Sārīputtattheravatthu.
                       ---------
                10. Jaṭilabrāhmaṇavatthu. (273)
     "na jaṭāhīti imaṃ dhammadesanaṃ satthā jetavane viharanto
ekaṃ jaṭilabrāhmaṇaṃ ārabbha kathesi.
     So kira "ahaṃ mātito ca pitito ca sujāto brāhmaṇakule
nibbatto, sace samaṇo gotamo attano sāvake `brāhmaṇāti
vadati, maṃpi nukho tathā vattuṃ vaṭṭatīti satthu santikaṃ gantvā
tamatthaṃ pucchi. Atha naṃ satthā "nāhaṃ brāhmaṇa jaṭāmattena
na jātigottamattena brāhmaṇaṃ vadāmi, paṭividdhasaccameva panāhaṃ

---------------------------------------------------------------------------------------------
page115.
Brāhmaṇoti vadāmīti vatvā [1]- imaṃ gāthamāha
        "na jaṭāhi na gottena     na jaccā hoti brāhmaṇo,
         yamhi saccañca dhammo ca    so suci so ca brāhmaṇoti.
     Tattha "saccanti: yasmiṃ puggale cattāri saccāni soḷasahākārehi
paṭivijjhitvā ṭhitaṃ saccaññāṇañceva navavidhalokuttaradhammo ca atthi, so
suci ceva brāhmaṇo cāti attho.
         Desanāvasāne bahū sotāpattiphalādīni pāpuṇiṃsūti.
                     Jaṭilabrāhmaṇavatthu.
                      -----------
                11. Kuhakabrāhmaṇavatthu. (274)
     "kinteti imaṃ dhammadesanaṃ satthā kūṭāgārasālāyaṃ viharanto
ekaṃ vaggulivattaṃ kuhakabrāhmaṇaṃ ārabbha kathesi.
     So kira vesālīnagaradvāre ekaṃ kukkudharukkhaṃ 2- āruyha dvīhi
pādehi sākhaṃ gaṇhitvā adhosiro 3- olambanto "kapilānaṃ me
sataṃ detha kahāpaṇe detha paricārikaṃ detha, no ce dassatha, ito
patitvā maranto nagaraṃ anagaraṃ karissāmīti vadati. Tathāgatassāpi
bhikkhusaṅghaparivutassa nagarapavisanakāle bhikkhū taṃ brāhmaṇaṃ disvā
nikkhamanakālepi naṃ tatheva olambantaṃ passiṃsu. Nāgarāpi "ayaṃ pāto
paṭṭhāya evaṃ olambanto patitvā [4]- nagaraṃ anagaraṃ kareyyāti
@Footnote: 1. Ma. etthantare dhammaṃ desentoti atthi   2. Sī. Ma. Yu. kakudharukkhaṃ.
@3. Sī. avaṃsarīro. Yu. avaṃsiro.    4. Ma. etthantare marantoti atthi.

---------------------------------------------------------------------------------------------
page116.
Cintetvā nagaravināsabhītā "yaṃ so yācati, sabbaṃ demāti paṭissuṇitvā
adaṃsu. So otaritvā sabbaṃ gahetvā agamāsi. Bhikkhū vihārūpacāre
taṃ gāvī viya vicaritvā gacchantaṃ disvā sañjānitvā "laddhante
brāhmaṇa yathāpatthitanti pucchitvā "āma laddhaṃ meti sutvā
antovihāre tathāgatassa tamatthaṃ ārocesuṃ. Satthā "na bhikkhave
idānevesa kuhakacoro, pubbepi kuhakacoroyeva ahosi; idāni
panesa bālajanaṃ vañceti, tadā pana paṇḍite vañcetuṃ nāsakkhīti
vatvā tehi yācito atītaṃ āhari:
     "atīte ekaṃ kāsikagāmaṃ nissāya eko kuhakatāpaso vāsaṃ
kappeti. Taṃ ekaṃ kulaṃ paṭijaggi: divā uppannakhādanīyabhojanīyato
attano puttānaṃ viya tassāpi ekaṃ koṭṭhāsaṃ deti, sāyaṃ
uppannakoṭṭhāsaṃ ṭhapetvā dutiyadivase deti. Athekadivasaṃ sāyaṃ
godhamaṃsaṃ labhitvā sādhukaṃ pacitvā tato koṭṭhāsaṃ ṭhapetvā
dutiyadivase tassa deti. Tāpaso maṃsaṃ khāditvā 1- va rasataṇhāya
baddho "kiṃ maṃsaṃ nāmetanti pucchitvā "godhamaṃsanti sutvā bhikkhāya
caritvā sappidadhikaṭukabhaṇḍādīni gahetvā paṇṇasālaṃ gantvā
ekamante ṭhapesi. Paṇṇasālāya pana avidūre ekasmiṃ vammike
godharājā viharati. So kālena kālaṃ tāpasaṃ vandituṃ āgcchati.
Taṃdivasaṃ panesa "taṃ vadhissāmīti daṇḍaṃ paṭicchādetvā tassa
vammikassāvidūre ṭhāne niddāyanto viya nisīdi. Godharājā vammikato
nikkhamitvā tassa santikaṃ āgacchanto ākāraṃ sallakkhetvā "na
@Footnote: 1. Sī. sāyitvā va.

---------------------------------------------------------------------------------------------
page117.
Me ajja ācariyassa ākāro ruccatīti tatova nivatti. Tāpaso
tassa nivattanabhāvaṃ ñatvā tassa maraṇatthāya daṇḍaṃ khipi. Daṇḍo
virajjhitvā gato. Godharājā vammikaṃ pavisitvā tato sīsaṃ nīharitvā
āgatamaggaṃ olokento tāpasaṃ āha
        "samaṇaṃ taṃ maññamāno        upagañchiṃ asaññataṃ,
         so maṃ daṇḍena pāhāsi     yathā assamaṇo tathā;
         kinte jaṭāhi dummedha,     kinte ajinasāṭiyā,
         abbhantarante gahanaṃ        bāhiraṃ parimajjasīti.
     Atha naṃ tāpaso santakena palobhetuṃ evamāha
        "ehi godha nivattassu       bhuñja sālīnamodanaṃ,
         telaṃ loṇañca me atthi     pahūtaṃ mayha pipphalīti.
     Taṃ sutvā godharājā "yathā yathā tvaṃ kathesi; tathā tathā me
palāyitukāmatāva hotīti vatvā imaṃ gāthamāha
        "esa bhiyyo pavekkhāmi     vammikaṃ sataporisaṃ
         telaṃ loṇañca kintesi      ahitaṃ mayha pipphalīti.
     Evañca pana vatvā "ahaṃ ettakaṃ kālaṃ tayi samaṇasaññaṃ akāsiṃ,
idāni te maṃ paharitukāmatāya daṇḍo khitto, tassa khittakālatoyeva
assamaṇo jāto; kintādisassa duppaññassa puggalassa jaṭāhi, kiṃ
sakhurena ajinacammena, abbhantaraṃ hi te gahanaṃ, kevalaṃ bāhirameva
parimajjasīti āha.
     Satthā imaṃ atītaṃ āharitvā "tadā esa kuhako tāpaso

---------------------------------------------------------------------------------------------
page118.
Ahosi, godharājā pana ahamevāti vatvā jātakaṃ samodhānetvā tadā
godhapaṇḍitena tassa niggahitakāraṇaṃ dassento imaṃ gāthamāha
       "kinte jaṭāhi dummedha,      kinte ajinasāṭiyā;
        abbhantarante gahanaṃ         bāhiraṃ parimajjasīti.
     Tattha "kinte jaṭāhīti: ambho duppañña tava subaddhāhipi
imāhi jaṭāhi sakhurāya nivatthāyapi imāya ajinacammasāṭikāya ca
kimattho.
     Abbhantaranti: abbhantaraṃ hi te rāgādikkilesagahanaṃ, kevalaṃ
hatthilaṇḍaṃ assalaṇḍaṃ viya maṭṭhaṃ bāhiraṃ parimajjasīti attho.
          Desanāvasāne bahū sotāpattiphalādīni pāpuṇiṃsūti.
                     Kuhakabrāhmaṇavatthu.
                       ---------
                 12. Kisāgotamīvatthu. (275)
     "paṃsukūladharanti imaṃ dhammadesanaṃ satthā gijjhakūṭe pabbate
viharanto kisāgotamiṃ ārabbha kathesi.
     Tadā kira sakko paṭhamayāmāvasāne devaparisāya saddhiṃ satthāraṃ
upasaṅkamitvā vanditvā ekamante sārāṇīyaṃ dhammakathaṃ suṇanto
nisīdi. Tasmiṃ khaṇe kisāgotamī "satthāraṃ passissāmīti
ākāsenāgantvā sakkaṃ disvā nivatti. 1- So taṃ vanditvā nivattantiṃ
@Footnote: 1. na bhikkhuniyā āciṇṇaṃ rattiṃ carituṃ.

---------------------------------------------------------------------------------------------
page119.
Disvā satthāraṃ pucchi "kā nāmesā bhante āgacchamānāva
tumhe disvā nivattīti. Satthā "kisāgotamī nāmesā mahārāja
mama dhītā paṃsukūlikattherīnaṃ aggāti vatvā imaṃ gāthamāha
        "paṃsukūladharaṃ jantuṃ        kisaṃ dhamanisanthataṃ
         ekaṃ vanasmiṃ jhāyantaṃ     tamahaṃ brūmi brāhmaṇanti.
     Tattha "kisanti: paṃsukūlikā hi attano anurūpaṃ paṭipadaṃ pūrentā
appamaṃsalohitā ceva honti dhamanisanthatagattā ca; tasmā evamāha.
     Ekaṃ vanasminti: vivitte ṭhāne ekaṃ jhāyantaṃ tamahaṃ
brāhmaṇaṃ vadāmīti attho.
         Desanāvasāne bahū sotāpattiphalādīni pāpuṇiṃsūti.
                      Kisāgotamīvatthu.
                      -----------
               13. Aññatarabrāhmaṇavatthu. (276)
     "na cāhanti imaṃ dhammadesanaṃ satthā jetavane viharanto
ekaṃ brāhmaṇaṃ ārabbha kathesi.
     So kira "samaṇo gotamo attano sāvake `brāhmaṇāti
vadati, ahañcamhi brāhmaṇayoniyaṃ nibbatto, maṃpi kho evaṃ
vattuṃ vaṭṭatīti satthāraṃ upasaṅkamitvā tamatthaṃ pucchi. Atha naṃ
satthā "nāhaṃ brāhmaṇa brāhmaṇayoniyaṃ nibbattamatteneva

---------------------------------------------------------------------------------------------
page120.
Brāhmaṇaṃ vadāmi, yo pana akiñcano aggahaṇo [1]- tamahaṃ
brāhmaṇaṃ vadāmīti vatvā imaṃ gāthamāha
        "na cāhaṃ brāhmaṇaṃ brūmi     yonijaṃ mattisambhavaṃ,
         bhovādī nāma so hoti,    sa ve hoti sakiñcano,
         akiñcanaṃ anādānaṃ         tamahaṃ brūmi brāhmaṇanti.
    Tattha "yonijanti: yoniyā jātaṃ.
     Mattisamkavanti: brāhmaṇiyā mātu santake udarasmiṃ sambhūtaṃ.
     Bhovādīti: so pana āmantanādīsu "bho bhoti vatvā vicaranto
bhovādī nāma hoti, sa ve rāgādīhi kiñcanehi sakiñcano; ahaṃ pana
rāgādīhi akiñcanaṃ catūhi upādānehi anādānaṃ brāhmaṇaṃ vadāmīti
attho.
     Desanāvasāne so brāhmaṇo sotāpattiphale patiṭṭhahi
sampattānaṃpi sātthikā desanā ahosīti.
                    Aññatarabrāhmaṇavatthu.
                       ---------
                 14. Uggasenavatthu. (277)
     "sabbasaññojananti imaṃ dhammadesanaṃ satthā veḷuvane
viharanto uggasenaṃ nāma seṭṭhiputtaṃ ārabbha kathesi.
     Vatthu "muñca pure muñca pacchatoti gāthāvaṇṇanāya
@Footnote: 1. Sī. etthantare "anaṅgaṇoti atthi.

---------------------------------------------------------------------------------------------
page121.
Vitthāritameva. Tadā hi satthā "bhante uggaseno `na bhāyāmīti
vadati, abhūtena maññe aññaṃ byākarotīti bhikkhūhi vutte,
"bhikkhave mama puttasadisā chinnasaññojanā na bhāyantiyevāti
vatvā imaṃ gāthamāha
        "sabbasaññojanaṃ chetvā     yo ve na paritassati,
         saṅgātigaṃ visaṃyuttaṃ        tamahaṃ brūmi brāhmaṇanti.
     Tattha sabbasaññojananti: dasavidhasaññojanaṃ.
     Na paritassatīti: taṇhāya na bhāyati.
     Tamahanti: taṃ ahaṃ rāgādīnaṃ saṅgānaṃ atītattā saṅgātigaṃ
catunnaṃpi yogānaṃ abhāvena visaṃyuttaṃ taṃ ahaṃ brāhmaṇaṃ vadāmīti
attho.
        Desanāvasāne bahū sotāpattiphalādīni pāpuṇiṃsūti.
                      Uggasenavatthu.
                      ----------
               15. Dve brāhmaṇavatthu. (278)
     "../../bdpicture/chetvā naddhinti imaṃ dhammadesanaṃ satthā jetavane viharanto
dve brāhmaṇe ārabbha kathesi.
     Tesu kirekassa cūḷarohito nāma goṇo hoti, ekassa
mahārohito nāma. Te ekadivasaṃ "tava goṇo balavā mama goṇo

---------------------------------------------------------------------------------------------
page122.
Balavāti 1- vivaditvā "kinno vivādena, ne pājetvā jānissāmāti
aciravatītīre sakaṭaṃ vālukāya pūretvā goṇe yojayiṃsu. Tasmiṃ
khaṇe bhikkhūpi nahāyituṃ tattha gatā honti. Brāhmaṇā goṇe
pājesuṃ. Sakaṭaṃ niccalaṃ aṭṭhāsi. Naddhivarattā pana chijjiṃsu. Bhikkhū
disvā vihāraṃ gantvā tamatthaṃ satthu ārocayiṃsu. Satthā "bhikkhave
bāhirā etā naddhivarattā, yokoci etā chindateva, bhikkhunā
pana ajjhattikaṃ kodhanaddhiñceva taṇhāvarattañca chindituṃ vaṭṭatīti
vatvā imaṃ gāthamāha
        "../../bdpicture/chetvā naddhiṃ varattañca      sandhānaṃ 2- sahanukkamaṃ
         ukkhittapalighaṃ buddhaṃ          tamahaṃ brūmi brāhmaṇanti.
     Tattha "naddhinti: nayhanabhāvena pavattaṃ kodhaṃ.
     Varattanti: bandhanabhāvena pavattaṃ taṇhaṃ.
     Sandhānaṃ sahanukkamanti: anusayānukkamasahitaṃ dvāsaṭṭhidiṭṭhisandhānaṃ 3-
idaṃ sabbaṃpi chinditvā ṭhitaṃ avijjāpalighassa ukkhitattā
ukkhittapalighaṃ catunnaṃ saccānaṃ buddhattā buddhaṃ taṃ ahaṃ brāhmaṇaṃ
vadāmīti attho.
     Desanāvasāne pañcasatā bhikkhū arahatte patiṭṭhahiṃsu,
sampattānaṃpi sātthikā desanā ahosīti.
                     Dvebrāhmaṇavatthu.
                      ----------
@Footnote: 1. tava goṇo balavā udāhu mamāti yuttataraṃ.
@ 2. Sī. sandāmaṃ. Yu. Ma. sandānaṃ. 3. dī. Sī. 9/49.

---------------------------------------------------------------------------------------------
page123.
              16. Akkosakabhāradvājavatthu. (279)
     "akkosanti imaṃ dhammadesanaṃ satthā veḷuvane viharanto
akkosakabhāradvājaṃ ārabbha kathesi.
     Akkosakabhāradvājassa hi bhātu bhāradvājassa dhanañjānī
nāma brāhmaṇī sotāpannā ahosi. Sā khipitvāpi kāsitvāpi
pakkhalitvāpi "namo tassa bhagavato arahato sammāsambuddhassāti
imaṃ udānaṃ udānesi. Sā ekadivasaṃ brāhmaṇaparivesanāya pakkhalitvā
tatheva mahāsaddena udānaṃ udānesi. Brāhmaṇo kujjhitvā
"evamevāyaṃ vasalī yattha vā tattha vā pakkhalitvā tassa
muṇḍakassa samaṇassa vaṇṇaṃ bhāsatīti vatvā "idāni te vasali
gantvā tassa satthuno vādaṃ āropessāmīti āha. Atha naṃ sā
"gaccha brāhmaṇa, nāhaṃ taṃ passāmi, yo tassa bhagavato vādaṃ
āropeyya; apica gantvā bhagavantaṃ pañhaṃ pucchassūti āha.
So satthu santikaṃ gantvā avanditvāva ekamantaṃ ṭhito, pañhaṃ
pucchanto imaṃ gāthamāha
        "kiṃsu ghatvā 1- sukhaṃ seti,   kiṃsu ghatvā 1- na socati,
         kissassu 2- ekadhammassa,   vadhaṃ rocesi gotamāti.
     Athassa  pañhaṃ byākaronto satthā imaṃ gāthamāha
        "kodhaṃ ghatvā 1- sukhaṃ seti    kodhaṃ ghatvā 1- na socati,
@Footnote: 1. Ma. chetvā.      2. Sī. Yu. kissassaṃ.

---------------------------------------------------------------------------------------------
page124.
         Kodhassa visamūlassa         madhuraggassa brāhmaṇa
         vadhaṃ ariyā pasaṃsanti,       tañhi ghatvā na socatīti.
So satthari pasīditvā pabbajitvā arahattaṃ pāpuṇi. Athassa
kaniṭṭho akkosakabhāradvājo "bhātā kira me pabbajitoti sutvā
kuddho āgantvā satthāraṃ asabbhāhi pharusāhi vācāhi akkosi.
Sopi satthārā atithīnaṃ khādanīyādidānaopammena saññatto satthari
pasanno pabbajitvā arahattaṃ pāpuṇi. Aparepissa "sundarikabhāradvājo
bilaṅgakabhāradvājoti dve kaniṭṭhabhātaro satthāraṃ akkosantāva
satthārā vinītā pabbajitvā arahattaṃ pāpuṇiṃsu.
     Athekadivasaṃ dhammasabhāyaṃ kathaṃ samuṭṭhāpesuṃ "āvuso acchariyā
vata buddhaguṇā: catūsu nāma bhātikesu akkosantesu, satthā kiñci
avatvā tesaṃyeva patiṭṭhā jātoti. Satthā āgantvā "kāya
nuttha bhikkhave etarahi kathāya sannisinnāti pucchitvā, "imāya
nāmāti vutte, "bhikkhave ahaṃ mama khantibalena samannāgatattā
duṭṭhesu adussanto mahājanassa patiṭṭhā homiyevāti vatvā imaṃ
gāthamāha
        "akkosaṃ vadhabandhañca        aduṭṭho yo titikkhati,
         khantibalaṃ balānīkaṃ          tamahaṃ brūmi brāhmaṇanti.
     Tattha "aduṭṭhoti: evaṃ dasahi akkosavatthūhi akkosañca
paribhāsañca pāṇiādīhi pothanañca andubandhanādīhi bandhañca yo
akuddhamānaso hutvā adhivāseti, khantibalena samannāgatattā khantibalaṃ,

---------------------------------------------------------------------------------------------
page125.
Punappunaṃ uppattiyā anīkabhūteneva khantibalena samannāgatattā
balānīkaṃ, taṃ evarūpaṃ ahaṃ brāhmaṇaṃ vadāmīti attho.
          Desanāvasāne bahū sotāpattiphalādīni pāpuṇiṃsūti.
                   Akkosakabhāradvājavatthu.
                      ----------
               17. Sārīputtattheravatthu. (280)
     "akkodhananti imaṃ dhammadesanaṃ satthā veḷuvane viharanto
sārīputtattheraṃ ārabbha kathesi.
     Tadā kira thero pañcahi bhikkhusatehi saddhiṃ piṇḍāya caranto
nālakagāme mātu gharadvāraṃ agamāsi. Atha naṃ sā nisīdāpetvā
parivisamānā akkosi "ambho ucchiṭṭhakhādaka ucchiṭṭhakañjikaṃ
alabhitvā paragharesu uḷuṅkapiṭṭhena ghaṭitaṃ kañjikaṃ 1- paribhuñjituṃ
arahasi 2- asītikoṭidhanaṃ pahāya pabbajitosi, nāsitamhi tayā,
bhuñjāhidānīti; bhikkhūnaṃpi bhattaṃ dadamānā "tumhehi mama putto
attano cūḷupaṭṭhāko kato, idāni bhuñjathāti vadesi. Thero
bhikkhaṃ gahetvā vihārameva agamāsi. Athāyasmā rāhulo satthāraṃ
piṇḍapātena āpucchi. Atha naṃ satthā āha "rāhula kahaṃ
gamitthāti. "ayyikāya gāmaṃ bhanteti. "kiṃ pana te ayyikāya
upajjhāyo vuttoti. "ayyikāya me bhante upajjhāyo akkositoti.
@Footnote: 1. Sī. Ma. Yu. kañjiyaṃ.   2. Sī. Ma. Yu. arahasīti natthi.

---------------------------------------------------------------------------------------------
page126.
"kinti vatvāti. "idaṃ nāma bhanteti. "upajjhāyena pana te kiṃ
vuttanti. "na kiñci bhanteti. Taṃ sutvā bhikkhū dhammasabhāyaṃ kathaṃ
samuṭṭhāpesuṃ "āvuso acchariyā vata sārīputtattherassa guṇā:
evannāmassa. Mātari akkosantiyā, kodhanamattaṃpi nāhosīti. Satthā
āgantvā "kāya nuttha bhikkhave etarahi kathāya sannisinnāti
pucchitvā, "imāya nāmāti vutte, "bhikkhave khīṇāsavā nāma
akkodhanāva hontīti vatvā imaṃ gāthamāha
        "akkodhanaṃ vattavantaṃ      sīlavantaṃ anussadaṃ 1-
         dantaṃ antimasārīraṃ       tamahaṃ brūmi brāhmaṇanti.
     Tattha "vattavantanti: dhūtaṅgavattena samannāgataṃ catupārisuddhisīlena
sīlavantaṃ taṇhāussadābhāvena 2- anussadaṃ chaḷindriyadamanena dantaṃ koṭiyaṃ
ṭhitena attabhāvena antimasarīraṃ tamahaṃ brāhmaṇaṃ vadāmīti attho.
         Desanāvasāne bahū sotāpattiphalādīni pāpuṇiṃsūti.
                    Sārīputtattheravatthu.
                      -----------
@Footnote: 1. Sī. Yu. anussutaṃ.   2. Sī. taṇhāussāvābhāvena anussutaṃ.

---------------------------------------------------------------------------------------------
page127.
               18. Uppalavaṇṇātherīvatthu. (281)
     "vāri pokkharapattevāti imaṃ dhammadesanaṃ satthā jetavane
viharanto uppalavaṇṇātheriṃ ārabbha kathesi.
     Vatthu "madhuvā maññatī bāloti gāthāvaṇṇanāya vitthārita-
meva. Vuttaṃ hi tattha: "aparena samayena mahājano dhammasabhāyaṃ
kathaṃ samuṭṭhāpesi "khīṇāsavāpi maññe kāmaṃ sevanti 1-,  kiṃ na
sevissanti, nahete koḷāparukkhā na ca vammikā allamaṃsasarīrāva;
tasmā tepi kāmasukhaṃ sādiyantīti. Satthā āgantvā "kāya
nuttha bhikkhave etarahi kathāya sannisinnāti pucchitvā, "imāya
nāmāti vutte, "na bhikkhave khīṇāsavā kāmasukhaṃ sādiyanti na
kāme sevanti, yathā hi padumapatte patitodakabindu na lippati
na saṇṭhāti, vinivattitvā patateva; yathā ca āragge sāsapo na
upalippati na saṇṭhāti, vinivattitvā patateva; evaṃ khīṇāsavassa
citte duvidhopi kāmo na lippati na saṇṭhātīti vatvā anusandhiṃ
ghaṭetvā dhammaṃ desento imaṃ brāhmaṇavagge gāthamāha
        "vāri pokkharapatteva       āraggeriva sāsapo
         yo na lipapati 2- kāmesu,  tamahaṃ brūmi brāhmaṇanti.
     Tattha "yo na lippatīti: evameva yo abbhantare dubbidhepi kāme 3-
na upalippati tasmiṃ kāme na saṇṭhāti, tamahaṃ brāhmaṇaṃ vadāmīti attho.
            Desanāvasāne bahū sotāpattiphalādīni pāpuṇiṃsūti.
                    Uppalavaṇṇātherīvatthu.
@Footnote: 1. Ma. khīṇāsavā maññe kāmasukhaṃ sādiyanti. kāmaṃ sevanti,  2. Ma. limpati.
@3. Sī. yasmiṃ kāme.

---------------------------------------------------------------------------------------------
page128.
               19. Aññatarabrāhmaṇavatthu. (282)
     "yo dukkhassāti imaṃ dhammadesanaṃ satthā jetavane viharanto
aññataraṃ brāhmaṇaṃ ārabbha kathesi.
     Tassa kireko dāso, appaññatte sikkhāpade, palāyitvā
pabbajitvā arahattaṃ pāpuṇi. Brāhmaṇo taṃ olokento adisvā
ekadivasaṃ satthārā saddhiṃ piṇḍāya pavisantaṃ dvārantare disvā
cīvaraṃ daḷhaṃ aggahesi. Satthā nivattitvā "kiṃ idaṃ brāhmaṇāti
pucchi. "dāso me bho gotamāti. "pannabhāro esa brāhmaṇāti.
"pannabhāroti vutte, brāhmaṇo "arahāti sallakkhesi. Tasmā
punapi tena "evaṃ bho gotamāti vutte, satthā "āma brāhmaṇa
pannabhāroti vatvā imaṃ gāthamāha
        "yo dukkhassa pajānāti      idheva khayamattano,
         pannabhāraṃ visaṃyuttaṃ         tamahaṃ brūmi brāhmaṇanti.
     Tattha "dukkhassāti: khandhadukkhassa.
     Pannabhāranti: orohitakkhandhabhāraṃ 1- catūhi yogehi sabbakkilesehi
vā visaṃyuttaṃ tamahaṃ brāhmaṇaṃ vadāmīti attho.
     Desanāvasāne so brāhmaṇo sotāpattiphale patiṭṭhahi,
sampattānaṃpi sātthikā desanā ahosīti.
                    Aññatarabrāhmaṇavatthu.
@Footnote: 1. Sī. Ma. Yu. ohitakhandhabhāraṃ.

---------------------------------------------------------------------------------------------
page129.
                20. Khemābhikkhunīvatthu. (283)
     "gambhīrapaññanti imaṃ dhammadesanaṃ satthā gijjhakūṭe viharanto
khemaṃ bhikkhuniṃ ārabbha kathesi.
     Ekadivasaṃ hi paṭhamayāmasamanantare sakko devarājā devaparisāya
saddhiṃ āgantvā satthu santike sārāṇīyaṃ dhammakathaṃ suṇanto nisīdi.
Tasmiṃ khaṇe khemā bhikkhunī "satthāraṃ passissāmīti āgantvā
sakkaṃ disvā ākāse ṭhitāva satthāraṃ vanditvā nivatti. 1- Sakko
taṃ disvā "kā esā bhante āgacchamānā ākāse ṭhitāva
vanditvā nivattīti pucchi. Satthā "esā mahārāja mama dhītā khemā
nāma mahāpaññā maggāmaggassa kovidāti vatvā imaṃ gāthamāha
        "gambhīrapaññaṃ medhāviṃ        maggāmaggassa kovidaṃ
         uttamatthaṃ anuppattaṃ        tamahaṃ brūmi brāhmaṇanti.
     Tattha "gambhīrapaññanti: gambhīresu khandhādīsu pavattāya paññāya
samannāgataṃ dhammojappaññāya samannāgataṃ medhāviṃ "ayaṃ duggatiyā
maggo, ayaṃ sugatiyā maggo, ayaṃ nibbānassa maggo, ayaṃ amaggoti
evaṃ magge ca amagge ca chekatāya maggāmaggassa kovidaṃ
arahattasaṅkhātaṃ uttamatthaṃ anuppattaṃ tamahaṃ brāhmaṇaṃ vadāmīti attho.
          Desanāvasāne bahū sotāpattiphalādīni pāpuṇiṃsūti.
                     Khemābhikkhunīvatthu.
@Footnote: 1. 118 aṅke antasaññānaṃ oloketabbaṃ.

---------------------------------------------------------------------------------------------
page130.
             21. Pabbhāravāsitissattheravatthu. (284)
     "asaṃsaṭṭhanti imaṃ dhammadesanaṃ satthā jetavane viharanto
pabbhāravāsitissattheraṃ ārabbha kathesi.
     So kira satthu santike kammaṭṭhānaṃ gahetvā araññaṃ pavisitvā
sappāyasenāsanaṃ olokento ekaṃ lenapabbhāraṃ pāpuṇi.
Sampattakkhaṇeyevassa cittaṃ ekaggataṃ labhi. So "ahaṃ idha vasanto
pabbajitakiccaṃ nipphādetuṃ sakkhissāmīti cintesi. Lenepi adhivatthā
devatā "sīlavā bhikkhu āgato, iminā saddhiṃ ekaṭṭhāne vasituṃ
dukkhaṃ; ayaṃ pana idha ekarattimeva vasitvā pakkamissatīti cintetvā
putte ādāya nikkhami. Thero punadivase pātova gocaragāmaṃ
piṇḍāya pāvisi. Atha naṃ ekā upāsikā disvā puttasinehaṃ
paṭilabhitvā gehe nisīdāpetvā bhojetvā attānaṃ nissāya
temāsaṃ vasanatthāya yāci. Sopi "sakkā mayā imaṃ nissāya
bhavanissaraṇaṃ kātunti adhivāsetvā tameva lenaṃ agamāsi. Devatā
taṃ āgacchantaṃ disvā "addhā kenaci nimantito bhavissati,
sve vā parasve vā gamissatīti cintesi. Evaṃ aḍḍhamāsamatte
atikkante, "ayaṃ idheva maññe antovassaṃ vasissati, sīlavatā
pana saddhiṃ ekaṭṭhāne puttakehi saddhiṃ vasituṃ dukkaraṃ, imañca
`nikkhamāti vattuṃ na sakkā; atthi nu kho imassa sīle khalitanti
dibbena cakkhunā olokentī upasampadakālato paṭṭhāya tassa

---------------------------------------------------------------------------------------------
page131.
Sīle khalitaṃ adisvā "parisuddhamassa sīlaṃ, kiñcidevassa katvā
ayasaṃ uppādessāmīti upaṭṭhākakule upāsikāya jeṭṭhaputtassa
sarīre adhimuccitvā gīvaṃ parivattesi. Tassa akkhīni nikkhamiṃsu,
mukhato kheḷo paggharati. Upāsikā taṃ disvā "kiṃ idanti viravi.
Atha naṃ devatā adissamānarūpā evamāha "mayā esa gahito
balikammenapi me attho natthi, tumhākaṃ pana kulupakattheraṃ laṭṭhimadhukaṃ
yācitvā tena telaṃ pacitvā imassa natthuto detha, evāhaṃ
imaṃ muñcissāmīti. "nassatu vā esa maratu vā, na sakkhissāmahaṃ
ayyaṃ laṭṭhimadhukaṃ yācitunti. "sace laṭṭhimadhukaṃ yācituṃ na sakkotha,
nāsikāyassa hiṅgucuṇṇaṃ pakkhipituṃ vadethāti. "idaṃpi vattuṃ na
sakkomāti. "tenahissa pādadhovanudakaṃ sīse āsiñcathāti. Upāsikā
"sakkā idaṃ kātunti velāya āgataṃ theraṃ nisīdāpetvā
yāgukhajjakaṃ datvā antarābhatte nisinnassa pāde dhovitvā udakaṃ
gahetvā "bhante idaṃ udakaṃ dārakassa sīse āsiñcāmāti
āpucchitvā, tena "āsiñcathāti vutte, tathā kariṃsu. 1- Devatā
tāvadeva taṃ muñcitvā gantvā lenadvāre aṭṭhāsi. Theropi
bhattakiccāvasāne uṭṭhāyāsanā avissaṭṭhakammaṭṭhānatāya dvattiṃsākāraṃ
sajjhāyantova pakkāmi. Atha naṃ lenadvāraṃ sampattakāle
sā [devatā] "mahāvejja mā idha pavisāti āha. So
tattheva ṭhatvā "kāsi tvanti āha. "ahaṃ idha adhivatthā
@Footnote: 1. akāsīti bhavitabbaṃ.

---------------------------------------------------------------------------------------------
page132.
Devatāti. Thero "atthi nu kho mayā vejjakammassa kataṭṭhānanti
upasampadakālato paṭṭhāya olokento attano sīle tilakaṃ vā
kāḷakaṃ vā adisvā "ahaṃ mayā vejjakammassa kataṭṭhānaṃ na
passāmi, kasmā evaṃ vadesīti āha. "na passasīti. "āma na
passāmīti. "tenahi ācikkhāmi teti. "[āma] ācikkhāhīti.
"tiṭṭhatu tāva dūre kathā, ajjeva tayā amanussaggahitassa
upaṭṭhākaputtassa pādadhovanudakaṃ sīse āsittaṃ nāsittanti. "āma
āsittanti. "kiṃ etaṃ na passasīti. "etaṃ sandhāya tvaṃ vadesīti.
"āma etaṃ sandhāya vadāmīti. Thero cintesi "aho vata me
sammāpaṇihito attā, sāsanassa anurūpaṃ vata me caritaṃ, devatāpi
mama catupārisuddhisīle tilakaṃ vā kāḷakaṃ vā adisvā dārakassa sīse
āsittaṃ pādadhovanamattaṃ addasāti. Tassa sīlaṃ ārabbha balavappīti
uppajji. So taṃ vikkhambhetvā pāduddhāraṃpi akatvā tattheva arahattaṃ
patvā "mādisaṃ parisuddhasamaṇaṃ dūsesi, mā idha vanasaṇḍe vasi,
tvameva nikkhamāti devataṃ ovadanto imaṃ udānaṃ udānesi
        "visuddho vata me vāso     nimmalaṃ maṃ tapassinaṃ
         mā tvaṃ visuddhaṃ dūsesi,     nikkhama pavanā tuvanti.
     So tattheva temāsaṃ vasitvā vutthavasso satthu santikaṃ gantvā
bhikkhūhi "kiṃ āvuso pabbajitakiccante matthakaṃ pāpitanti puṭṭho,
tasmiṃ lene vassupagamanato paṭṭhāya sabbantaṃ pavattiṃ bhikkhūnaṃ
ārocetvā, "āvuso tvaṃ devatāya evaṃ vuccamāno na kujjhasīti

---------------------------------------------------------------------------------------------
page133.
Vutte, "na kujjhāmīti āha. Taṃ bhikkhū tathāgatassa ārocesuṃ
"bhante ayaṃ bhikkhu aññaṃ byākaroti, devatāya imaṃ nāma
vuccamānopi `na kujjhāmīti vadatīti. Satthā tesaṃ kathaṃ sutvā
"neva bhikkhave mama putto kujjhati, etassa hi gihīhi vā
pabbajitehi vā saṃsaggo nāma natthi, asaṃsaṭṭho esa appiccho
santuṭṭhoti vatvā dhammaṃ desento imaṃ gāthamāha
        "asaṃsaṭṭhaṃ gahaṭṭhehi         anāgārehi cūbhayaṃ
         anokasāriṃ appicchaṃ        tamahaṃ brūmi brāhmaṇanti.
     Tattha "asaṃsaṭṭhanti: dassanasavanasamullapanaparibhogakāya-
saṃsaggānaṃ abhāvena asaṃsaṭṭhaṃ.
     Ubhayanti: "gihīhi ca anāgārehi cāti ubhayehipi asaṃsaṭṭhaṃ
     anokasārinti: anālayacāriṃ 1-. Taṃ evarūpaṃ ahaṃ brāhmaṇaṃ
vadāmīti attho.
          Desanāvasāne bahū sotāpattiphalādīni pāpuṇiṃsūti.
                  Pabbhāravāsitissattheravatthu.
                     ------------
@Footnote: 1. Sī. Yu. anālayacāraṃ.

---------------------------------------------------------------------------------------------
page134.
                22. Aññatarabhikkhuvatthu. (285)
      "nidhāyāti imaṃ dhammadesanaṃ satthā jetavane viharanto
aññataraṃ bhikkhuṃ ārabbha kathesi.
     So kira satthu santike kammaṭṭhānaṃ gahetvā araññe
vāyamanto arahattaṃ patvā "paṭiladdhaguṇaṃ satthu ārocessāmīti
tato nikkhami. Atha naṃ ekasmiṃ gāme ekā itthī sāmikena
saddhiṃ kalahaṃ katvā, tasmiṃ bahi nikkhamante, "kulagharaṃ gamissāmīti
maggaṃ paṭipannā antarāmagge disvā "imaṃ theraṃ nissāya
gamissāmīti piṭṭhito piṭṭhito anubandhi. Thero pana taṃ na passati.
Athassā sāmiko gehaṃ āgato taṃ adisvā "kulagāmaṃ gatā
bhavissatīti anubandhanto taṃ disvā "na sakkā imāya ekikāya
imaṃ aṭaviṃ paṭipajjituṃ, kiṃ nu kho nissāya gacchatīti olokento
theraṃ disvā "ayaṃ imaṃ gaṇhitvā nikkhanto bhavissatīti cintetvā
theraṃ santajjesi. Atha naṃ sā itthī "neva maṃ esa bhadanto
passati na ālapati, mā naṃ kiñci avacāti āha. So "kiṃ pana
tvaṃ attānaṃ gahetvā gacchantaṃ mama na 1- ācikkhissasi, tuyhameva
anucchavikaṃ imassa karissāmīti uppannakodho itthiyā āghātena
theraṃ pothetvā taṃ ādāya nivatti. Therassa sakalasarīraṃ sañjātagaṇḍaṃ
ahosi. Athassa vihāraṃ āgatakāle bhikkhū sarīraṃ sambāhantā
gaṇḍe disvā "kiṃ idanti pucchiṃsu. So tesaṃ tamatthaṃ ārocesi.
@Footnote: 1. Ma. nasaddo natthi.

---------------------------------------------------------------------------------------------
page135.
Atha naṃ bhikkhū "āvuso tasmiṃ purise evaṃ paharante, kiṃ tvaṃ
avaca, kiṃ vā te kodho uppannoti. "na me āvuso kodho
uppajjatīti. Te satthu santikaṃ gantvā tamatthaṃ ārocetvā
"bhante eso bhikkhu `kodho te uppajjatīti vuccamāno `na me
āvuso kodho uppajjatīti vadeti, abhūtaṃ vatvā aññaṃ byākarotīti.
Satthā tesaṃ kathaṃ sutvā "bhikkhave khīṇāsavā nāma nihitadaṇḍā,
te paharantesupi kodhaṃ na karontiyevāti vatvā imaṃ gāthamāha
        "nidhāya daṇḍaṃ bhūtesu      tasesu thāvaresu ca
         yo na hanti na ghāteti,  tamahaṃ brūmi brāhmaṇanti.
     Tattha "nidhāyāti: nikkhipitvā oropetvā.
     Tasesu thāvaresu cāti: taṇhātāsena tasesu, taṇhāabhāvena
thiratāya thāvaresu ca.
     Yo na hantīti: yo evaṃ sabbasattesu vigatapaṭighatāya
nikkhittadaṇḍo neva kañci sayaṃ hanati na aññaṃ ghāteti, tamahaṃ
brāhmaṇaṃ vadāmīti attho.
       Desanāvasāne bahū sotāpattiphalādīni pāpuṇiṃsūti.
                     Aññatarabhikkhuvatthu.
                       --------

---------------------------------------------------------------------------------------------
page136.
                 23. Sāmaṇeravatthu. (286)
     "aviruddhanti imaṃ dhammadesanaṃ satthā jetavane viharanto [1]-
sāmaṇera ārabbha kathesi.
     Ekā kira brāhmaṇī catunnaṃ bhikkhūnaṃ uddesabhattaṃ sajjetvā
brāhmaṇaṃ āha "brāhmaṇa vihāraṃ gantvā cattāro mahallakabrāhmaṇe
uddisitvā ānehīti. So vihāraṃ gantvā "cattāro me brāhmaṇe
uddisitvā 2- dethāti āha. Tassa "saṅkicco paṇḍito sopāko
revatoti sattavassikā cattāro khīṇāsavasāmaṇerā pāpuṇiṃsu.
Brāhmaṇī mahārahāni āsanāni paññāpetvā ṭhitā sāmaṇere
disvā kupitā uddhane pakkhittaloṇaṃ viya taṭataṭāyamānā
"tvaṃ vihāraṃ gantvā attano nattumattepi appahonte
cattāro kumārake gahetvā āgatosīti vatvā tesaṃ
tesu āsanesu nisīdituṃ adatvā nīcapīṭhakāni attharitvā "etesu
nisīdathāti vatvā "gaccha brāhmaṇa mahallake oloketvā
ānehīti āha. Brāhmaṇo vihāraṃ gantvā sārīputtattheraṃ disvā
"ehi, amhākaṃ gehaṃ gamissāmāti ānesi. Thero āgantvā
sāmaṇere disvā "imehi brāhmaṇehi bhattaṃ laddhanti pucchitvā
"na laddhanti vutte, catunnameva bhattassa paṭiyattabhāvaṃ ñatvā
"āharatha me pattanti pattaṃ gahetvā pakkāmi. Brāhmaṇīpi
"kiṃ iminā vuttanti pucchitvā "etesaṃ nisinnabrāhmaṇānaṃ
@Footnote: 1. Sī. Yu. etthantare "cattāroti atthi.  2. Ma. uddisāpetvā.

---------------------------------------------------------------------------------------------
page137.
Laddhuṃ vaṭṭati, āhara me pattanti attano pattaṃ gahetvā
gatoti, "na bhuñjitukāmo bhavissati, sīghaṃ gantvā aññaṃ
oloketvā ānehīti. Brāhmaṇo gantvā mahāmoggallānattheraṃ
disvā tatheva vatvā ānesi. Sopi sāmaṇere disvā tatheva
vatvā pattaṃ gahetvā pakkāmi. Atha naṃ brāhmaṇī āha "ete
na bhuñjitukāmā, brāhmaṇavādakaṃ gantvā ekaṃ mahallakabrāhmaṇaṃ
ānehīti. Sāmaṇerāpi pāto paṭṭhāya kiñci alabhamānā
jighacchāya pīḷitā nisīdiṃsu. Atha nesaṃ guṇatejena sakkassa
āsanaṃ uṇhākāraṃ dassesi. So āvajjanto tesaṃ pāto
paṭṭhāya nisinnānaṃ kilantabhāvaṃ ñatvā "mayā tattha gantuṃ
vaṭṭatīti jarājiṇṇamahallakabrāhmaṇo hutvā tasmiṃ brāhmaṇavādake
brāhmaṇānaṃ aggāsane nisīdi. Brāhmaṇo taṃ disvā
"idāni me brāhmaṇī attamanā bhavissatīti "ehi, gehaṃ
gamissāmāti taṃ ādāya gehaṃ agamāsi. Brāhmaṇī taṃ disvāva
tuṭṭhacittā dvīsu āsanesu attharaṇaṃ ekasmiṃ attharitvā "ayya
idha nisīdāti āha. Sakko gehaṃ pavisitvā cattāro sāmaṇere
pañcappatiṭṭhitena vanditvā tesaṃ āsanapariyante bhūmiyaṃ pallaṅkena
nisīdi. Atha naṃ disvā brāhmaṇī brāhmaṇaṃ āha "aho te
brāhmaṇo ānīto, etaṃpi 1- ummattakaṃ gahetvā āgatosi,
attano nattumatte vandanto vicarati; kiṃ iminā, nīharāhi nanti.
@Footnote: 1. Sī. Yu. evaṃ pitumattakaṃ.

---------------------------------------------------------------------------------------------
page138.
So khandhepi hatthepi kacchāyapi gahetvā nikkaḍḍhiyamāno uṭṭhātuṃpi
na icchati. Atha naṃ brāhmaṇī "ehi brāhmaṇa, tvaṃ ekasmiṃ
hatthe gaṇha, ahaṃ ekasmiṃ gaṇhissāmīti. Ubhopi dvīsu hatthesu
gahetvā piṭṭhiyaṃ pothentā gehadvārato bahi akaṃsu. Sakkopi
nisinnaṭṭhāneyeva nisinno hatthaṃ parivattesi. Te nivattitvā
taṃ nisinnameva disvā bhītaravaṃ ravantā vissajjesuṃ. Tasmiṃ khaṇe
sakko attano sakkabhāvaṃ jānāpesi. Atha nesaṃ āhāraṃ adaṃsu.
Pañcapi janā āhāraṃ gahetvā eko kaṇṇikamaṇḍalaṃ vinivijjhitvā
eko chadanassa purimabhāgaṃ eko pacchimabhāgaṃ eko paṭhaviyaṃ
nimujjitvā sakkopi ekena ṭhānena nikkhamīti evaṃ pañcapi janā
pañca ṭhānāni agamaṃsu. Tato paṭṭhāya ca pana taṃ gehaṃ kira
pañcachiddagehaṃ nāma jātaṃ sāmaṇerepi vihāraṃ gatakāle bhikkhū
"āvuso kīdisanti pucchiṃsu. "mā no pucchatha, amhākaṃ
diṭṭhakālato paṭṭhāya brāhmaṇī kodhābhibhūtā paññattāsanesu no
nisīdituṃpi adatvā `sīghaṃ mahallakabrāhmaṇaṃ ānehīti āha, amhākaṃ
upajjhāyo āgantvā amhe disvā `imesaṃ nisinnabrāhmaṇānaṃ
laddhuṃ vaṭṭatīti pattaṃ āharāpetvā nikkhami, `aññaṃ mahallakabrāhmaṇaṃ
ānehīti vutte, brāhmaṇo mahāmoggallānattheraṃ ānesi,
so amhe disvā tatheva vatvā pakkāmi, atha brāhmaṇī
`na ete bhuñjitukāmā, gaccha brāhmaṇavādakato ekaṃ
mahallakabrāhmaṇaṃ ānehīti brāhmaṇaṃ pahiṇi, so tattha gantvā

---------------------------------------------------------------------------------------------
page139.
Brāhmaṇavesena āgataṃ sakkaṃ ānesi, tassāgatakāle amhākaṃ
āhāraṃ adaṃsūti. "evaṃ karontānaṃ pana tesaṃ tumhe na kujjhitthāti.
"na kujjhimhāti. Bhikkhū taṃ sutvā satthu ārocesuṃ  "bhante
ime `na kujjhimhāti abhūtaṃ vatvā aññaṃ byākarontīti. Satthā
"bhikkhave khīṇāsavā nāma viruddhesupi na virujjhantiyevāti vatvā
imaṃ gāthamāha
      "aviruddhaṃ viruddhesu       attadaṇḍesu nibbutaṃ
       sādānesu anādānaṃ     tamahaṃ brūmi brāhmaṇanti.
     Tattha "aviruddhanti: āghātavasena viruddhesupi lokiyamahājanesu
āghātābhāvena aviruddhaṃ hatthagate daṇḍe vā satthe vā
avijjamānepi paresaṃ pahāradānato aviratattā attadaṇḍesu
janesu nibbutaṃ nikkhittadaṇḍaṃ pañcannaṃ khandhānaṃ "ahaṃ mamanti
gahitattā sādānesu tassa gahaṇassa abhāvena anādānaṃ taṃ
evarūpaṃ ahaṃ brāhmaṇaṃ vadāmīti attho.
        Desanāvasāne bahū sotāpattiphalādīni pāpuṇiṃsūti.
                      Sāmaṇeravatthu.
                      ----------

---------------------------------------------------------------------------------------------
page140.
               24. Mahāpanthakattheravatthu. (287)
     "yassa rāgo cāti imaṃ dhammadesanaṃ satthā veḷuvane viharanto
mahāpanthakaṃ ārabbha kathesi.
     So hi āyasmā cūḷapanthakaṃ catūhi māsehi ekaṃ gāthaṃ paguṇaṃ
kātuṃ asakkontaṃ "tvaṃ sāsanepi abhabbo gihibhogāpi parihīno
kinte idha vāsena, ito nikkhamassūti vihārā nikkaḍḍhitvā
dvāraṃ thakesi. Bhikkhū kathaṃ samuṭṭhāpesuṃ "āvuso mahāpanthakattherena
idannāma kataṃ, khīṇāsavānaṃpi maññe kodho uppajjatīti. Satthā
āgantvā "kāya nuttha bhikkhave etarahi kathāya sannisinnāti
pucchitvā, "imāya nāmāti vutte, "na bhikkhave khīṇāsavānaṃ
rāgādayo kilesā atthi, mama puttena pana atthapurekkhāratāya
ceva dhammapurekkhāratāya ca taṃ katanti vatvā imaṃ gāthamāha
        "yassa rāgo ca doso ca      māno makkho ca pātito
         sāsaporiva āraggā,        tamahaṃ brūmi brāhmaṇanti.
     Tattha āraggāti: yassete rāgādayo ayañca paraguṇamakkhanalakkhaṇo
makkho āraggā sāsapo viya pātitā, 1- yathā sāsapo āragge na
santiṭṭhati, evaṃ citte na santiṭṭhanti 2-; tamahaṃ brāhmaṇaṃ vadāmīti attho.
         Desanāvasāne bahū sotāpattiphalādīni pāpuṇiṃsūti.
                    Mahāpanthakattheravatthu.
                      ----------
@Footnote: 1. Ma. pātito.  2. Ma. santiṭṭhati.

---------------------------------------------------------------------------------------------
page141.
               25. Pilindavacchattheravatthu. (288)
     "akakkasanti imaṃ dhammadesanaṃ satthā veḷuvane viharanto
pilindavacchattheraṃ ārabbha kathesi.
     So kirāyasmā "ehi vasali, yāhi vasalītiādīni vadanto
gihīpi pabbajitepi vasalivādeneva samudācarati. Athekadivasaṃ sambahulā
bhikkhū satthu ārocesuṃ "āyasmā bhante pilindavaccho bhikkhū
vasalivādena samudācaratīti. Satthā taṃ pakkosāpetvā "saccaṃ
kira tvaṃ pilindavaccha bhikkhū vasalivādena samudācarasīti pucchitvā,
"evaṃ bhanteti vutte, tassāyasmato pubbenivāsaṃ manasikaritvā
"mā kho tumhe bhikkhave vacchassa bhikkhuno ujjhāyittha, na
bhikkhave vaccho dosantaro bhikkhū vasalivādena samudācarati, vacchassa
bhikkhave bhikkhuno pañca jātisatāni abbokiṇṇāni sabbāni tāni
brāhmaṇakule pacchājātāni, so tassa dīgharattaṃ vasalivādo
samudāciṇṇo; khīṇāsavassa nāma kakkasaṃ pharusaṃ paresaṃ ghaṭṭanavacanameva 1-
natthi, āciṇṇavasena hi mama putto evaṃ kathetīti vatvā dhammaṃ
desento imaṃ gāthamāha
        "akakkasaṃ viññāpaniṃ       giraṃ saccaṃ udīraye,
         yāya nābhisaje kañci,    tamahaṃ brūmi brāhmaṇanti.
     Tattha akakkasanti: apharusaṃ.
     Viññāpaninti: atthaviññāpaniṃ.
@Footnote: 1. Ma. mammaghaṭṭanavacanameva.

---------------------------------------------------------------------------------------------
page142.
     Saccanti: bhūtatthaṃ.
     Nābhisajeti: yāya girāya aññaṃ kujjhāpanavasena na
laggāpeyya, khīṇāsavo nāma evarūpameva giraṃ bhāseyya; tasmā
tamahaṃ brāhmaṇaṃ vadāmīti attho.
       Desanāvasāne bahū sotāpattiphalādīni pāpuṇiṃsūti.
                    Pilindavacchattheravatthu.
                       ---------
                26. Aññatarabhikkhuvatthu. (289)
     "yodha dīghanti imaṃ dhammadesanaṃ satthā jetavane viharanto
aññataraṃ bhikkhuṃ ārabbha kathesi.
     Sāvatthiyaṃ kireko micchādiṭṭhiko brāhmaṇo sarīre gandhaggahaṇabhayena
uttarisāṭakaṃ apanetvā ekamante ṭhapetvā gehadvāre bahimukho
nisīdi. Atheko khīṇāsavo bhattakiccaṃ katvā vihāraṃ gacchanto
taṃ sāṭakaṃ disvā ito cito ca oloketvā kañci apassanto
"nissāmiko ayanti paṃsukūlaṃ adhiṭṭhahitvā gaṇhi. Atha naṃ
brāhmaṇo disvā akkosantova upasaṅkamitvā "muṇḍasamaṇa
mama sāṭakaṃ gaṇhasīti āha. "taveso brāhmaṇāti. "āma
samaṇāti. "mayā kañci apassantena paṃsukūlasaññāya gahito,
gaṇha nanti tassa datvā vihāraṃ gantvā bhikkhūnaṃ tamatthaṃ

---------------------------------------------------------------------------------------------
page143.
Ārocesi. Athassa vacanaṃ sutvā bhikkhū tena saddhiṃ keliṃ karontā
"kinnu kho āvuso sāṭako dīgho rasso thūlo saṇhoti āhaṃsu.
"āvuso dīgho vā hotu rasso vā thūlo vā saṇho vā,
natthi mayhaṃ tasmiṃ ālayo, paṃsukūlasaññāya gaṇhinti. Taṃ sutvā
bhikkhū tathāgatassa ārocesuṃ "esa bhante bhikkhu abhūtaṃ vatvā
aññaṃ byākarotīti. Satthā "bhūtaṃ bhikkhave esa katheti, khīṇāsavā
nāma paresaṃ santakaṃ na gaṇhantīti vatvā imaṃ gāthamāha
        "yodha dīghaṃ vā rassaṃ vā     aṇuṃ thūlaṃ subhāsubhaṃ
         loke adinnaṃ nādiyati      tamahaṃ brūmi brāhmaṇanti.
     Tassattho: sāṭakābharaṇādīsu dīghaṃ vā rassaṃ vā maṇimuttādīsu
aṇuṃ vā thūlaṃ vā mahagghaappagghavasena subhaṃ vā asubhaṃ vā yo
puggalo imasmiṃ loke parapariggahitaṃ nādiyati, tamahaṃ brāhmaṇaṃ
vadāmīti attho.
         Desanāvasāne bahū sotāpattiphalādīni pāpuṇiṃsūti.
                     Aññatarabhikkhuvatthu.
                       --------

---------------------------------------------------------------------------------------------
page144.
               27. Sārīputtattheravatthu. (290)
     "āsā yassāti imaṃ dhammadesanaṃ satthā jetavane viharanto
sārīputtattheraṃ ārabbha kathesi.
     So kira pañcabhikkhusataparivāro janapade ekaṃ vihāraṃ gantvā
vassaṃ upagañchi. Manussā theraṃ disvā bahuṃ vassāvāsikaṃ paṭissuṇiṃsu.
Thero pavāretvā, sabbasmiṃ vassāvāsike asampatteyeva, satthu
santikaṃ gacchanto bhikkhū āha "daharānañceva sāmaṇerānañca
manussehi vassāvāsike āhaṭe gahetvā peseyyātha, ṭhapetvā vā
sāsanaṃ pahiṇeyyāthāti. Evañca pana vatvā satthu santikaṃ agamāsi.
Bhikkhū kathaṃ samuṭṭhāpesuṃ "ajjāpi maññe sārīputtattherassa
taṇhā atthiyeva, tathā hi `manussehi vassāvāsike dinne, attano
saddhivihārikānaṃ vassāvāsikaṃ peseyyātha, ṭhapetvā vā sāsanaṃ
pahiṇeyyāthāti bhikkhūnaṃ vatvā āgatoti. Satthā āgantvā
"kāya nuttha bhikkhave etarahi kathāya sannisinnāti pucchitvā,
"imāya nāmāti vutte, "na bhikkhave mama puttassa taṇhā
atthi, `manussānaṃ pana puññato daharasāmaṇerānañca dhammikalābhato
parihāni mā ahosīti tenevaṃ kathitanti vatvā imaṃ gāthamāha
        "āsā yassa na vijjanti       asmiṃ loke paramhi ca,
         nirāsāsaṃ 1- visaṃyuttaṃ        tamahaṃ brūmi brāhmaṇanti.
     Tattha "āsāti: taṇhā.
     Nirāsāsanti: nittaṇhaṃ.
@Footnote: 1. Sī. Yu. nirāsayaṃ.

---------------------------------------------------------------------------------------------
page145.
     Visaṃyuttanti: sabbakkilesehi visaṃyuttaṃ tamahaṃ brāhmaṇaṃ
vadāmīti attho.
         Desanāvasāne bahū sotāpattiphalādīni pāpuṇiṃsūti.
                    Sārīputtattheravatthu.
                       ---------
             28. Mahāmoggallānattheravatthu. (291)
     "yassālayāti: imaṃ dhammadesanaṃ satthā jetavane viharanto
mahāmoggallānattheraṃ ārabbha kathesi.
     Vatthu purimasadisameva, idha pana satthā mahāmoggallānattherassa
nittaṇhabhāvaṃ vatvā imaṃ gāthamāha
        "yassālayā na vijjanti,       aññāya akathaṃkathī,
         amatogadhaṃ anuppattaṃ          tamahaṃ brūmi brāhmaṇanti.
     Tattha "ālayāti: taṇhā.
     Aññāya akathaṃkathīti: aṭṭha vatthūni yathābhūtaṃ jānitvā
aṭṭhavatthukāya vicikicchāya nibbicikiccho.
     Amatogadhaṃ anuppattanti. Amataṃ nibbānaṃ ogāhetvā
anuppattaṃ tamahaṃ brāhmaṇaṃ vadāmīti attho.
         Desanāvasāne bahū sotāpattiphalādīni pāpuṇiṃsūti.
                  Mahāmoggallānattheravatthu.
                      -----------

---------------------------------------------------------------------------------------------
page146.
                29. Revatattheravatthu. (292)
     "yodha puññañcāti imaṃ dhammadesanaṃ satthā pubbārāme
viharanto revatattheraṃ ārabbha kathesi.
     Vatthu "gāme vā yadi vāraññeti  gāthāvaṇṇanāya
vitthāritameva. Vuttañhi tattha:
     punekadivasaṃ bhikkhū kathaṃ samuṭṭhāpesuṃ "aho sāmaṇerassa lābhā, aho
puññaṃ; yena ekakena pañcannaṃ bhikkhusatānaṃ pañcakūṭāgārasatāni
katānīti. Satthā āgantvā "kāya nuttha bhikkhave etarahi kathāya
sannisinnāti pucchitvā, "imāya nāmāti vutte, "bhikkhave mayhaṃ
puttassa neva puññaṃ atthi, na pāpaṃ; ubhayamassa pahīnanti vatvā imaṃ
gāthamāha
        "yodha puññañca pāpañca       ubho saṅgaṃ upaccagā,
         asokaṃ virajaṃ suddhaṃ          tamahaṃ brūmi brāhmaṇanti.
     Tattha "ubhoti: dvepi puññāni ca pāpāni ca chaḍḍetvāti
attho.
     Saṅganti: rāgādibhedaṃ saṅgaṃ.
     Upaccagāti: atikkanto. Vaṭṭamūlakasokābhāvena asokaṃ antare
rāgarajādīnaṃ abhāvena virajaṃ nirupakkilesatāya suddhaṃ tamahaṃ brāhmaṇaṃ
vadāmīti attho.
          Desanāvasāne bahū sotāpattiphalādīni pāpuṇiṃsūti.
                     Revatattheravatthu.
                      ----------

---------------------------------------------------------------------------------------------
page147.
                30. Candābhattheravatthu. (293)
     "candaṃvāti imaṃ dhammadesanaṃ satthā jetavane viharanto
candābhattheraṃ ārabbha kathesi.
     Tatrāyaṃ anupubbīkathā:
     "atīte kira eko bārāṇasiyaṃ 1- vāṇijo "paccantaṃ gantvā
candanaṃ āharissāmīti bahūni vatthābharaṇādīni gahetvā pañcahi
sakaṭasatehi paccantaṃ gantvā gāmadvāre nivāsaṃ gahetvā aṭaviyaṃ
gopāladārake pucchi "imasmiṃ gāme pabbatapādakammiko koci manusso
atthīti. "āma atthīti. "ko nāmesoti. "asuko nāmāti. "bhariyāya
panassa puttānaṃ vā kiṃ nāmanti. "idañcidañcāti. "kahaṃ panassa
[ṭhāne] gehanti. "asukaṭṭhāne nāmāti. So tehi dinnasaññāya
sukhayānake nisīditvā tassa gehadvāraṃ gantvā yānā oruyha gehaṃ
pavisitvā "asukanāmeti taṃ itthiṃ pakkosi. Sā "eko no ñātako
bhavissatīti vegenāgantvā āsanaṃ paññāpesi. So tattha nisīditvā
nāmaṃ vatvā "sahāyo me kahanti pucchi. "araññaṃ gato sāmīti.
"mama putto asuko nāma mama dhītā asukā nāma kahanti
sabbesaṃ nāmaṃ kittentova pucchitvā "imāni nesaṃ vatthābharaṇāni
dadeyyāsi, sahāyakassāpi me aṭavito āgatakāle idaṃ vatthābharaṇaṃ
dadeyyāsīti adāsi. Sā tassa uḷārasakkāraṃ katvā sāmikassa
āgatakāle "sāmi iminā āgatakālato paṭṭhāya sabbesaṃ nāmaṃ
@Footnote: 1. Sī. bārāṇasīvāSī. Ma. Yu. bārāṇasivāSī.

---------------------------------------------------------------------------------------------
page148.
Vatvā idañcidañca dinnanti āha. Sopissa kattabbayuttakaṃ kari.
Atha naṃ sāyaṃ sayane nisinno pucchi "samma pabbatapāde carantena
te kiṃ bahuṃ diṭṭhapubbanti. "aññaṃ na passāmi, rattasākhā pana
me bahū rukkhā diṭṭhāti. "bahū rukkhāti. "āma bahūti. "tenahi
te amhākaṃ dassehīti tena saddhiṃ gantvā rattacandanarukkhe
chinditvā pañca sakaṭasatāni pūretvā āgacchanto taṃ āha
"samma bārāṇasiyaṃ asukaṭṭhāne nāma mama gehaṃ, kālena kālaṃ
mama santikaṃ āgaccheyyāsi, aññena me paṇṇākārena attho
natthi, rattasākharukkheeva āhareyyāsīti. So "sādhūti vatvā
kālena kālaṃ tassa santikaṃ āgacchanto rattacandanameva āharati. 1-
Sopissa bahuṃ dhanaṃ deti. Tato aparena samayena, parinibbute
kassapadasabale, patiṭṭhite kāñcanathūpe, so puriso bahuṃ candanaṃ
ādāya bārāṇasiṃ agamāsi. Athassa so sahāyako vāṇijo bahuṃ
candanaṃ piṃsāpetvā pātiṃ pūretvā "ehi samma 2-, yāva bhattaṃ
paccati, tāva cetiyakaraṇaṭṭhānaṃ gantvā āgamissāmāti taṃ ādāya
tattha gantvā candanapūjaṃ akāsi. Sopissa paccantavāsī sahāyako
cetiyakucchiyaṃ candanena candamaṇḍalaṃ akāsi. Ettakamevassa
pubbakammaṃ.
     So tato cuto devaloke nibbattitvā ekaṃ buddhantaraṃ
tattha khepetvā imasmiṃ buddhuppāde rājagahanagare
@Footnote: 1. Sī. Ma. Yu. harati.       2. Sī. mayhaṃ.

---------------------------------------------------------------------------------------------
page149.
Brāhmaṇamahāsālakule nibbatti. Tassa nābhimaṇḍalato candamaṇḍalasadisā
pabhā uṭṭhahi. Tenassa "candābhotveva nāmaṃ kariṃsu. Cetiye
kirassa candamaṇḍalakaraṇassa nissando esa. Brāhmaṇā cintayiṃsu
"sakkā amhehi imaṃ gahetvā lokaṃ khāditunti taṃ yānake
nisīdāpetvā "yo imassa sarīraṃ hatthena parāmasati, so evarūpaṃ
nāma issariyasampattiṃ labhatīti vatvā vicariṃsu. Sataṃ vā sahassaṃ vā
satasahassaṃ 1- vā dadamānāeva tassa sarīraṃ hatthena phusituṃ labhanti. Te
evaṃ anuvicarantā sāvatthiṃ anuppattā nagarassa ca vihārassa ca antarā
nivāsaṃ gaṇhiṃsu. Sāvatthiyaṃpi pañcakoṭimattā ariyasāvakā purebhattaṃ
dānaṃ datvā pacchābhattaṃ gandhamālāvatthabhesajjādihatthā dhammassavanāya
gacchanti. Brāhmaṇā te disvā "kahaṃ gacchathāti pucchiṃsu.
"satthu santikaṃ dhammassavanāyāti. "etha tattha gantvā kiṃ
karissatha, amhākaṃ candābhabrāhmaṇassa ānubhāvasadiso ānubhāvo
natthi, etassa hi sarīraṃ phusantā idaṃ nāma labhanti, etha
passatha nanti. "tumhākaṃ candābhabrāhmaṇassa ko ānubhāvo
nāma, amhākaṃ satthāyeva mahānubhāvoti. Te aññamaññaṃ
saññāpetuṃ asakkontā "vihāraṃ gantvā candābhabrāhmaṇassa ko
amhākaṃ vā satthu ānubhāvaṃ jānissāmāti taṃ gahetvā vihāraṃ
agamaṃsu. Satthā, tasmiṃ attano santikaṃ upasaṅkamanteyeva, candābhāya
antaradhānaṃ akāsi. So satthu santike aṅgārapacchiyaṃ kāko viya
@Footnote: 1. Sī. Ma. Yu. "satasahassanti natthi.

---------------------------------------------------------------------------------------------
page150.
Ahosi. Atha naṃ ekamantaṃ nayiṃsu. Ābhā paṭipākatikā ahosi.
Puna satthu santikaṃ ānayiṃsu. Ābhā tatheva antaradhāyi. Evaṃ
tikkhattuṃ gantvā antaradhāyamānaṃ ābhaṃ disvā candābho cintesi
"ayaṃ ābhāya antaradhānamantaṃ jānāti maññeti. So satthāraṃ
pucchi "kiṃ nu kho ābhāya antaradhānamantaṃ jānāthāti. "āma
jānāmīti. "tenahi me dethāti. "na sakkā apabbajitassa
dātunti. So brāhmaṇe āha "etasmiṃ mante gahite, ahaṃ
sakalajambudīpe jeṭṭhako bhavissāmi, tumhe ettheva hotha, ahaṃ
pabbajitvā katipāheneva mantaṃ gaṇhissāmīti. So satthāraṃ
pabbajjaṃ yācitvā upasampadaṃ labhi. 1- Athassa dvattiṃsākāraṃ ācikkhi.
So "kiṃ idanti pucchi. "idaṃ mantassa parikammaṃ, sajjhāyituṃ
vaṭṭatīti. Brāhmaṇāpi antarantarā āgantvā "gahito te
mantoti pucchiṃsu. "na tāva gaṇhāmīti. So katipāhasseva arahattaṃ
patvā brāhmaṇehi āgantvā pucchitakāle "yātha tumhe,
idānāhaṃ agamanadhammo 2- jātoti āha. Bhikkhū tathāgatassa ārocesuṃ
"ayaṃ bhante abhūtaṃ vatvā aññaṃ byākarotīti. Satthā "khīṇāsavo
idāni bhikkhave mama putto candābho bhūtameva kathetīti vatvā
imaṃ gāthamāha
        "candaṃva vimalaṃ suddhaṃ       vippasannamanāvilaṃ
         nandibhavaparikkhīṇaṃ         tamahaṃ brūmi brāhmaṇanti.
@Footnote: 1. Sī. Yu. yācitvā pabbajitvā upasampajji.    2. Ma. anāgamanadhammo.

---------------------------------------------------------------------------------------------
page151.
Tattha "vimalanti: abbhādimalarahitaṃ.
Suddhanti: nirupakkilesaṃ.
Vippasannanti: pasannacittaṃ.
Anāvilanti: kilesādimalarahitaṃ. 1-
Nandibhavaparikkhīṇanti: tīsu bhavesu parikkhīṇataṇhaṃ tamahaṃ
brāhmaṇaṃ vadāmīti attho.
         Desanāvasāne bahū sotāpattiphalādīni pāpuṇiṃsūti.
                     Candābhattheravatthu.
                       ---------
                 31. Sīvalittheravatthu. (294)
     "yo imanti imaṃ dhammadesanaṃ satthā kuṇḍikoḷiyaṃ nissāya
kuṇḍadhānavane viharanto sīvalittheraṃ ārabbha kathesi.
     Ekasmiṃ hi samaye suppavāsā nāma koḷiyadhītā satta vassāni
gabbhaṃ dhāretvā sattāhaṃ mūḷhagabbhā dukkhāhi tibbāhi kaṭukāhi
vedanāhi phuṭṭhā, "sammāsambuddho vata so bhagavā, yo imasseva 2-
rūpassa dukkhassa pahānāya dhammaṃ deseti; supaṭipanno vatassa
bhagavato sāvakasaṅgho, yo imasseva rūpassa dukkhassa pahānāya
paṭipanno; susukhaṃ vata nibbānaṃ, yatthidaṃ evarūpaṃ dukkhaṃ na saṃvijjatīti
imehi tīhi vitakkehi taṃ dukkhaṃ adhivāsentī sāmikaṃ satthu santikaṃ
@Footnote: 1. Sī. nikkilesaṃ kilesāvilattarahitaṃ. Ma. kilesāvilattarahitaṃ.
@2. Ma. imassa evarūpassa.

---------------------------------------------------------------------------------------------
page152.
Pesetvā, tena tassā vacanena satthu vandanāya ārocitāya,
"sukhinī hotu suppavāsā koḷiyadhītā arogā, arogaṃ puttaṃ
vijāyatūti satthārā vuttakkhaṇeyeva sukhinī arogā arogaṃ puttaṃ
vijāyitvā buddhappamukhaṃ bhikkhusaṅghaṃ nimantetvā sattāhaṃ mahādānaṃ
adāsi. Puttopissā jātadivasato paṭṭhāya dhamakarakaṃ ādāya
saṅaghassa udakaṃ parissāvesi. So aparabhāge nikkhamitvā pabbajito
arahattaṃ pāpuṇi. Athekadivasaṃ bhikkhū dhammasabhāyaṃ kathaṃ samuṭṭhāpesuṃ
"passatha āvuso: evarūpo nāma arahattassa upanissayasampanno
bhikkhu ettakaṃ kālaṃ mātu kucchismiṃ dukkhaṃ anubhosi, kiṃmaṅgaṃ pana
aññe; bahuṃ vata iminā dukkhaṃ nitthinnanti. Satthā āgantvā
"kāya nuttha bhikkhave etarahi kathāya sannisinnāti pucchitvā,
"imāya nāmāti vutte, "āma bhikkhave mama putto ettakā
dukkhā muccitvā idāni nibbānaṃ sacchikatvā viharatīti vatvā
imaṃ gāthamāha
        "yo imaṃ palipathaṃ duggaṃ       saṃsāraṃ mohamaccagā
         tiṇṇo pāragato jhāyī      anejo akathaṃkathī,
         anupādāya nibbuto,       tamahaṃ brūmi brāhmaṇanti.
     Tassattho: yo bhikkhu imaṃ rāgapathañceva 1- kilesaduggañca
saṃsāravaṭṭañca catunnaṃ ariyasaccānaṃ appaṭivijjhanakamohañca atīto,
@Footnote: 1. Sī. Yu. rāgādipalipathaṃ ceva. Ma. rāgapalipathaṃ ceva.

---------------------------------------------------------------------------------------------
page153.
Cattāro oghe tiṇṇo hutvā pāraṃ anuppatto, duvidhena jhānena
jhāyī, taṇhāya abhāvena anejo, kathaṃkathāya abhāvena akathaṃkathī,
upādānānaṃ abhāvena anupādiyitvā, kilesanibbānena nibbuto;
tamahaṃ brāhmaṇaṃ vadāmīti attho.
        Desanāvasāne bahū sotāpattiphalādīni pāpuṇiṃsūti.
                      Sīvalittheravatthu.
                      -----------
              32. Sundarasamuddattheravatthu. (295)
     "yodha kāmeti imaṃ dhammadesanaṃ satthā jetavane viharanto
sundarasamuddattheraṃ ārabbha kathesi.
     Sāvatthiyaṃ kireko kulaputto sundarasamuddakumāro nāma
cattālīsakoṭivibhave mahākule nibbatto. So ekadivasaṃ pacchābhattaṃ 1-
gandhamālādihatthaṃ mahājanaṃ dhammassavanatthāya jetavanaṃ gacchantaṃ
disvā "kahaṃ gacchathāti pucchitvā, "satthu santikaṃ dhammassavanatthāyāti
vutte, "ahaṃ gamissāmīti vatvā tena saddhiṃ gantvā parisapariyante
nisīdi. Satthā tassa ajjhāsayaṃ viditvā anupubbīkathaṃ kathesi.
So "na sakkā agāraṃ ajjhāvasantena saṅkhalikhitaṃ brahmacariyaṃ
caritunti satthu kathaṃ nissāya pabbajjāya jātussāho,
@Footnote: 1. Sī. Yu. paccābhatte.

---------------------------------------------------------------------------------------------
page154.
Parisāya pakkantāya, satthāraṃ pabbajjaṃ yācitvā "mātāpitūhi
ananuññātaṃ tathāgatā na pabbājentīti sutvā gehaṃ gantvā
raṭṭhapālakulaputtādayo viya mahantena vāyāmena mātāpitaro
anujānāpetvā satthu santike pabbajitvā laddhūpasampado "kimme
idha vāsenāti tato nikkhamitvā rājagahaṃ gantvā piṇḍāya
caranto vītināmesi.
     Athekadivasaṃ sāvatthiyaṃ tassa mātāpitaro ekasmiṃ chaṇadivase
mahantena sirisobhaggena tassa sahāyakumāre kīḷamāne disvā
"amhākaṃ puttassa idaṃ dullabhaṃ jātanti parideviṃsu. Tasmiṃ khaṇe
ekā gaṇikā taṃ kulaṃ gantvā tassa mātaraṃ rodamānaṃ nisinnaṃ
disvā "amma kiṃkāraṇā rodasīti pucchi. "puttaṃ anussaritvā
rodāmīti. "kahaṃ pana so ammāti. "bhikkhūsu pabbajitoti. "kiṃ
uppabbājetuṃ na vaṭṭatīti. "vaṭṭati, na pana icchati, ito
nikkhamitvā rājagahaṃ gatoti. "sacāhaṃ taṃ uppabbājeyyaṃ, kimme
kareyyāthāti. "imassa te 1- kulassa kuṭumbasāminiṃ kareyyāmāti.
"tenahi me paribbayaṃ dethāti paribbayaṃ gahetvā mahantena
parivārena rājagahaṃ gantvā tassa piṇḍāya caraṇavīthiṃ sallakkhetvā
tatthekaṃ nivāsagehaṃ gahetvā pātova paṇītaṃ āhāraṃ paṭiyādetvā
therassa piṇḍāya paviṭṭhakāle bhikkhaṃ datvā katipāhaccayena
"bhante idheva nisīditvā bhattakiccaṃ karothāti pattaṃ
@Footnote: 1. Sī. me.

---------------------------------------------------------------------------------------------
page155.
Gaṇhi. So pattaṃ adāsi. Atha naṃ paṇītenāhārena parivisitvā
"bhante idheva piṇḍāya carituṃ phāsukanti vatvā katipāhaṃ
ālinde nisīdāpetvā bhojetvā dārake pūvehi saṅgaṇhitvā
"etha tumhe, therassāgatakāle, mayi vārentiyāpi, idhāgantvā
rajaṃ uṭṭhāpeyyāthāti āha. Te punadivase therassa bhojanavelāya
tāya vāriyamānāpi rajaṃ uṭṭhāpesuṃ. Sā punadivase "dārakā
vāriyamānāpi mama vacanaṃ assuṇitvā idha rajaṃ uṭṭhāpenti,
antogehe nisīdathāti anto nisīdāpetvā katipāhaṃ bhojesi. Puna
dārake saṅgaṇhitvā "tumhe mayā vāriyamānāpi therassa bhojanakāle
mahāsaddaṃ kareyyāthāti āha. Te tathā kariṃsu. Punadivase
"bhante imasmiṃ ṭhāne ativiya mahāsaddo hoti, dārakā mayā
vāriyamānāpi mama vacanaṃ na gaṇhanti; upari pāsādeyeva nisīdathāti
vatvā, therena adhivāsite, theraṃ purato katvā pāsādaṃ abhiruhantī
dvārāni pidahamānāva pāsādaṃ abhiruhi. Thero ukkaṭṭhasapadānacāriko
samānopi rasataṇhāya baddho tassā vacanena sattabhūmikaṃ pāsādaṃ
abhiruhi. Sā theraṃ nisīdāpetvā "cattālīsāya 1- khalu samma
puṇṇamukha ṭhānehi itthī purisaṃ accāvadati vijambhati vinamati
vilasati vilajjati nakhena nakhaṃ ghaṭṭeti pādena pādaṃ akkamati
kaṭṭhena paṭhaviṃ vilikhati 2- dārakaṃ ullaṅgheti olaṅgheti 3- kīḷati kīḷāpeti
cumbati cumbāpeti bhuñjati bhuñjāpeti dadāti āyācati
@Footnote: 1. jātakaṭṭhakathā. 8/366.  2. tattha vilekhatīti paññāyati  3. tattheva ullaṅghāpetīti.

---------------------------------------------------------------------------------------------
page156.
Katamanukaroti uccaṃ bhāsati nīcaṃ bhāsati āviccaṃ bhāsati viviccaṃ bhāsati
naccena gītena vāditena roditena vilasitena vibhūsitena jagghati
pekkhati kaṭiṃ cāleti guyhabhaṇḍakaṃ cāleti ūruṃ vivarati ūruṃ
pidahati thanaṃ dasseti kacchaṃ dasseti nābhiṃ dasseti akkhiṃ nikhanati
bhamukaṃ ukkhipati oṭṭhaṃ palikhati jivhaṃ nillāleti dussaṃ muñcati
dussaṃ bandhati sirasaṃ muñcati sirasaṃ bandhatīti evaṃ āgataṃ itthīkuttaṃ
itthīlīḷhaṃ dassetvā tassa purato ṭhitā imaṃ gāthamāha
        "allattakakatā pādā        pādukāruyha vesiyā,
         tvañcāpi daharo mama        ahaṃpi daharā tava,
         ubhopi pabbajissāma [1]-    jiṇṇā daṇḍaparāyanāti.
Atha therassa "aho vata me bhāriyaṃ anupadhāretvā katakammanti
mahāsaṃvego udapādi. Tasmiṃ khaṇe satthā pañcacattālīsayojanamatthake
jetavane nisinnova taṃ kāraṇaṃ disvā sitaṃ pātvākāsi.
Atha naṃ ānandatthero pucchi  "bhante ko nu kho hetu ko
paccayo sitassa pātukammāyāti. "ānanda rājagahanagare
sattabhūmikapāsādatale sundarasamuddassa ca bhikkhuno gaṇikāya ca saṅgāmo
vattatīti. "kassa nu kho bhante jayo bhavissati, kassa parājayoti.
Satthā "ānanda sundarasamuddassa jayo bhavissati, gaṇikāya
parājayoti therassa jayaṃ pakāsetvā tattha nisinnakova obhāsaṃ
pharitvā "bhikkhu ubhopi kāme nirapekkho pajahāti vatvā imaṃ
gāthamāha
@Footnote: 1. Sī. Yu. etthantare "pacchāti atthi.

---------------------------------------------------------------------------------------------
page157.
        "yodha kāme pahantvāna       anāgāro paribbaje,
         kāmabhavaparikkhīṇaṃ             tamahaṃ brūmi brāhmaṇanti.
     Tassattho: yo puggalo idha loke ubhopi kāme hitvā
anāgāro hutvā paribbajati, taṃ parikkhīṇakāmañceva parikkhīṇabhavañca
ahaṃ brāhmaṇaṃ vadāmīti attho.
     Desanāvasāne thero arahattaṃ patvā iddhibalena vehāsaṃ
abbhuggantvā kaṇṇikāmaṇḍalaṃ vinivijjhitvā satthu sarīraṃ thomentoyeva
āgantvā satthāraṃ vandi. Dhammasabhāyaṃpi kathaṃ samuṭṭhāpesuṃ "āvuso
jivhāviññeyyaṃ rasaṃ nissāya manaṃ naṭṭho sundarasamuddatthero,
satthā panassa avassayo jātoti. Satthā taṃ kathaṃ sutvā "na
bhikkhave idāneva, pubbepāhaṃ etassa rasataṇhāya bajjhamānassa
avassayo jātoyevāti vatvā tehi yācito tassatthassa pakāsanatthaṃ
atītaṃ āharitvā
               "na kiratthi rasehi pāpiyo
                āvāsehi vā santhavehi vā,
                vātamigaṃ gahananissitaṃ
                vasamāneti rasehi sañjayoti
imaṃ vātamigajātakaṃ 1- vitthāretvā "tadā sundarasamuddo vātamigo
ahosi, imaṃ pana gāthaṃ vatvā tassa vissajjāpito rañño
mahāmacco ahamevāti jātakaṃ samodhānesi.
                   Sundarasamuddattheravatthu.
                      ----------
@Footnote: 1. khu. jā. eka. 27/5 tadaṭṭhakathā. 1/237.

---------------------------------------------------------------------------------------------
page158.
                33. Jotikattheravatthu. (296)
     "yodha taṇhanti imaṃ dhammadesanaṃ satthā veḷuvane viharanto
jotikattheraṃ ārabbha kathesi.
     Tatrāyaṃ anupubbīkathā:
     "atīte kira bārāṇasiyaṃ dve bhātaro kuṭumbikā mahantaṃ
ucchukkhettaṃ kāresuṃ. Athekadivasaṃ kaniṭṭhabhātā ucchukkhettaṃ gantvā
"ekaṃ jeṭṭhabhātikassa dassāmi, ekaṃ mayhaṃ bhavissatīti dve
ucchuyaṭṭhiyo rasassa anikkhamanatthāya chinnaṭṭhāne bandhitvā gaṇhi.
Tadā kira ucchūnaṃ yantena pīḷanakiccaṃ natthi, agge vā
mūle vā chinditvā ukkhittakāle dhamakarakato udakaṃ viya sayameva
raso nikkhamati. Tassa pana khettato ucchuyaṭṭhiyo gahetvā
āgamanakāle gandhamādanapabbate paccekabuddho samāpattito vuṭṭhāya
"kassa nu kho ajja anuggahaṃ karissāmīti upadhārento taṃ
attano ñāṇajāle paviṭṭhaṃ disvā saṅgahaṃ kātuṃ samatthabhāvañcassa
ñatvā pattacīvaramādāya iddhiyā āgantvā tassa purato
aṭṭhāsi. So taṃ disvā va pasannacitto uttarasāṭakaṃ uccatare
bhūmippadese attharitvā "bhante idha nisīdathāti paccekabuddhaṃ
nisīdāpetvā "pattaṃ upanāmethāti ucchuyaṭṭhiyā bandhanaṭṭhānaṃ
mocetvā pattassa upari akāsi. Raso otaritvā pattaṃ pūresi.
Paccekabuddhena tasmiṃ rase pīte, "sādhukaṃ vata me ayyena raso

---------------------------------------------------------------------------------------------
page159.
Pīto, sace me jeṭṭhabhātiko mūlaṃ āharāpessati, mūlaṃ dassāmi;
sace pattiṃ āharāpessati, pattiṃ dassāmīti cintetvā "bhante
pattaṃ upanāmethāti dutiyaṃpi ucchuyaṭṭhiṃ mocetvā rasaṃ adāsi.
"bhātā me ucchukkhettato aññaṃ ucchuṃ āharitvā khādissatīti
ettakaṃpi kirassa vañcanacittaṃ nāhosi. Paccekabuddho pana paṭhamaṃ
ucchurasassa pītattā taṃ ucchurasaṃ aññehi saddhiṃ saṃvibhajitukāmo
hutvā gahetvāva nisīdi. So tassa ākāraṃ ñatvā pañcappatiṭṭhitena
vanditvā "bhante yo ayaṃ mayā dinno aggaraso, imassa nissandena
devamanussesu sampattiṃ anubhavitvā pariyosāne tumhehi
pattadhammameva pāpuṇeyyanti patthanaṃ ṭhapesi. Paccekabuddhopissa
"evaṃ hotūti vatvā "icchitaṃ patthitaṃ tuyhantiādīhi dvīhi
gāthāhi anumodanaṃ katvā, yathā so passati, evaṃ
adhiṭṭhahitvā ākāsena gandhamādanaṃ gantvā pañcannaṃ
paccekabuddhasatānaṃ rasaṃ adāsi. So taṃ pāṭihāriyaṃ disvā bhātu
santikaṃ gantvā, "kahaṃ gatosīti vutte, "ucchukkhettaṃ oloketuṃ
gatomhīti, "kiṃ tādisena ucchukkhettaṃ gatena, nanu nāma ekaṃ vā
dve vā ucchuyaṭṭhiyo ādāya āgantabbaṃ bhaveyyāti bhātarā vutto,
"āma bhātika, dve me ucchuyaṭṭhiyo gahitā, ekaṃ pana paccekabuddhaṃ
disvā mama ucchuyaṭṭhito rasaṃ datvā `mūlaṃ vā pattiṃ vā
dassāmīti tumhākaṃpi me ucchuyaṭṭhito raso dinno; kinnu kho
tassa mūlaṃ gaṇhissatha udāhu pattinti āha. "kiṃ pana

---------------------------------------------------------------------------------------------
page160.
Paccekabuddhena katanti. "mama ucchuyaṭṭhito rasaṃ pivitvā tumhākaṃ
ucchuyaṭṭhito rasaṃ ādāya ākāsena gandhamādanaṃ gantvā pañcasatānaṃ
paccekabuddhānaṃ adāsīti. So, tasmiṃ kathenteyeva, nirantaraṃ
pītiyā phuṭṭhasarīro hutvā "tena me paccekabuddhena diṭṭhadhammasseva
adhigamo bhaveyyāti patthanaṃ akāsi. Evaṃ kaniṭṭhena tisso sampattiyo
patthitā, jeṭṭhena pana arahattaṃ patthitanti. Idaṃ tesaṃ pubbakammaṃ.
      Te yāvatāyukaṃ ṭhatvā tato cutā devaloke nibbattitvā
ekaṃ buddhantaraṃ khepayiṃsu. Tesaṃ devalokaṃ gatakāleyeva vipassī
sammāsambuddho loke uppajji. Tepi devalokato cavitvā
bandhumatiyaṃ ekasmiṃ kulagehe jeṭṭho jeṭṭhova hutvā kaniṭṭho
kaniṭṭhova hutvā paṭisandhiṃ gaṇhiṃsu. Tesu jeṭṭhassa "senoti
nāmaṃ akaṃsu, kaniṭṭhassa "aparājitoti. Tesu vayappattakāle kuṭumbaṃ
saṇṭhapetvā viharantesu "buddharatanaṃ loke uppannaṃ, dhammaratanaṃ,
saṅgharatanaṃ, dānāni detha, puññāni karotha, [1]- ajja cātuddasī,
ajja paṇṇarasī, uposathaṃ karotha, dhammaṃ suṇāthāti dhammaghosakassa
bandhumatīnagare ghosanaṃ sutvā mahājanaṃ purebhattaṃ dānaṃ datvā
pacchābhattaṃ dhammassavanāya gacchantaṃ disvā senakuṭumbiko
"kahaṃ gacchathāti pucchitvā, "satthu santikaṃ dhammassavanāyāti
vutte, "ahaṃpi gamissāmīti tehi saddhiṃyeva gantvā parisapariyante
nisīdi. Satthā tassa ajjhāsayaṃ viditvā anupubbīkathaṃ kathesi.
@Footnote: 1. Sī. Ma. Yu. etthantare "ajja aṭṭhamīti atthi.

---------------------------------------------------------------------------------------------
page161.
So satthu dhammaṃ sutvā pabbajjāya ussāhajāto satthāraṃ
pabbajjaṃ yāci. Atha naṃ satthā "atthi pana te apaloketabbā
ñātakāti pucchi. "atthi bhanteti. "tenahi apaloketvā ehīti.
So kaniṭṭhassa santikaṃ gantvā "yaṃ imasmiṃ kule sāpateyyaṃ, taṃ
sabbaṃ tava hotūti āha. "tumhe pana sāmīti. "ahaṃ satthu
santike pabbajissāmīti. "sāmi kiṃ vadetha, ahaṃ, mātari matāya,
mātaraṃ viya, pitari mate, pitaraṃ viya tumhe alatthaṃ; idaṃ kulaṃ
mahābhogaṃ, gehe ṭhiteneva sakkā puññāni kātuṃ, mā evaṃ
karitthāti. "mayā satthu santike dhammo suto, na sakkā taṃ
agāramajjhe ṭhitena pūretuṃ; pabbajissāmevāhaṃ, tvaṃ nivattāhīti.
Evaṃ so kaniṭṭhaṃ nivattāpetvā satthu santike pabbajitvā
laddhūpasampado na cirasseva arahattaṃ pāpuṇi. Kaniṭṭhopi "bhātu
pabbajitassa sakkāraṃ karissāmīti sattāhaṃ buddhappamukhassa bhikkhusaṅghassa
dānaṃ datvā bhātaraṃ vanditvā āha "bhante tumhehi attano
bhavanissaraṇaṃ kataṃ, ahaṃ pana pañcahi kāmaguṇehi baddho, nikkhamitvā
pabbajituṃ na sakkomi; mayhaṃ gehe ṭhitasseva anucchavikaṃ mahantaṃ
puññakammaṃ ācikkhathāti. Atha naṃ thero "sādhu paṇḍita
satthu gandhakuṭiṃ kārehīti āha. So "sādhūti sampaṭicchitvā
nānādārūni āharāpetvā thambhādīnaṃ atthāya tacchāpetvā ekaṃ
suvaṇṇakhacitaṃ ekaṃ rajatakhacitaṃ ekaṃ maṇikhacitanti sabbāni satta
ratanakhacitāni kāretvā tehi gandhakuṭiṃ kāretvā sattaratanakhacitāheva

---------------------------------------------------------------------------------------------
page162.
Chadaniṭṭhakāhi chādāpesi. Gandhakuṭiyā karaṇakāleyeva pana taṃ attano
samānanāmako aparājitoyeva nāma bhāgineyyo upasaṅkamitvā
"ahaṃpi karissāmi, mayhaṃ pattiṃ detha mātulāti āha. "na demi
tāta, aññehi asādhāraṇaṃ karissāmīti. So bahuṃpi yācitvā
pattiṃ alabhamāno "gandhakuṭiyā purato kuñjarasālaṃ laddhuṃ vaṭṭatīti
sattaratanamayaṃ kuñjarasālaṃ kāresi. So imasmiṃ buddhuppāde
meṇḍakaseṭṭhī hutvā nibbatti. Gandhakuṭiyaṃ pana sattaratanamayāni
tīṇi mahāvātapānāni ahesuṃ. Tesaṃ abhimukhe heṭṭhā sudhāparikammakatā
tisso pokkharaṇiyo kāretvā catujjātikagandhodakassa
pūretvā aparājitagahapati pañcavaṇṇāni kusumāni ropāpesi [1]-
sattasu ratanesu koṭṭetabbayuttakaṃ koṭṭetvā itaraṃ sakalameva
gahetvā jannumattena odhinā gandhakuṭiṃ parikkhipitvā pariveṇaṃ
pūresi. Evaṃ gandhakuṭiṃ niṭṭhāpetvā aparājito gahapati bhātikattheraṃ
upasaṅkamitvā āha "bhante niṭṭhitā gandhakuṭī, paribhogamassā
paccāsiṃsāmi, paribhogena kira mahantaṃ puññaṃ hotīti. So satthāraṃ
upasaṅkamitvā "bhante iminā kira vo kuṭumbikena gandhakuṭī
kāritā, idāni paribhogaṃ paccāsiṃsatīti āha. Satthā uṭṭhāyāsanā
@Footnote: 1. ito paraṃ evaṃ vākyaṃ yebhuyyena khāyati: tathāgatassa anto nisinnakāle
@vātavegena samuṭṭhitāhi reṇuvaṭṭīhi sarīrassa okiraṇatthaṃ. gandhakuṭithūpikāya kapallaṃ
@rattasuvaṇṇamayaṃ ahosi, pavālamayā sikharā, heṭṭhā maṇimayā chadaniṭṭhakā, iti sā
@naccanto viya moro sobhamānā aṭṭhāsi.

---------------------------------------------------------------------------------------------
page163.
Gandhakuṭīabhimukhaṃ gantvā gandhakuṭiṃ parikkhipitvā pakkhittaṃ ratanarāsiṃ
olokento dvārakoṭṭhake aṭṭhāsi. [1]- Tena pana "bhante mameva
rakkhā bhavissati, tumhe pavisathāti 2- vutte, pāvisi. Kuṭumbikopi
samantā rakkhaṃ ṭhapetvā manusse āha "tāta ucchaṅgena vā
pacchippasibbakehi vā ādāya gacchante vāreyyātha, hatthena
gahetvā gacchante pana mā vārayitthāti. Antonagarepi ārocāpesi
"mayā gandhakuṭipariveṇe satta ratanāni okiṇṇāni,
satthu santike dhammaṃ sutvā gacchantā duggatamanussā ubho hatthe
pūretvā gaṇhantu, sukhappattāpi ekena hatthena gaṇhantūti.
Evaṃ kirassa ahosi "saddhā tāva dhammaṃ sotukāmā gamissantiyeva,
assaddhā pana dhanalobhena gantvā dhammaṃ sutvā dukkhato
muccissantīti; tasmā janasaṅgahatthāya evaṃ ārocāpesi. Mahājano
tena vuttaniyāmeneva ratanāni gaṇhi. Sakiṃ okiṇṇaratanesu khīṇesu
@Footnote: 1. ito paraṃ evaṃ vākyaṃ yebhuyyena khāyati: atha naṃ kuṭumbiko "pavisatha bhanteti
@āha, satthā tattheva ṭhatvā tatiyavāre tassa bhātikattheraṃ olokesi. so
@olokitākāreneva ñatvā kaniṭṭhabhātaraṃ āha "ehi tāta, `mameva rakkhā bhavissati, tumhe
@yathāsukhaṃ vasathāti satthāraṃ vadehīti. so tassa vacanaṃ sutvā satthāraṃ pañcappatiṭṭhitena
@vanditvā "bhante yathā manussā rukkhamūle pavisitvā anapekkhā pakkamanti, yathā
@vā nadiṃ taritvā uḷumpaṃ anapekkhā pariccajanti; evaṃ anapekkhā hutvā tumhe
@vasathāti āha. kimatthaṃ pana satthā aṭṭhāsi? evaṃ kirassa ahosi "buddhānaṃ
@santikaṃ purebhattaṃpi pacchābhattaṃpi bahū āgacchanti, tesu ratanāni ādāya
@pakkamantesu na sakkā amhehi vāretuṃ; pariveṇamhi ettake ratane okiṇṇe, attano
@upaṭaṭhāke harantepi na vāretīti kuṭumbiko mayi āghātaṃ katvā apāyupago bhaveyyāti,
@iminā kāraṇena aṭṭhāsi.    2. Sī. Ma. vasatha.

---------------------------------------------------------------------------------------------
page164.
Yāvatatiyaṃ jannumattena odhinā okirāpesiyeva. Satthu pana pādamūle
tipusamattaṃ anagghamaṇiratanaṃ ṭhapesi. Evaṃ kirassa ahosi "satthu
sarīrato suvaṇṇavaṇṇāya pabhāya saddhiṃ maṇippabhaṃ olokentānaṃ
titti nāma na bhavissatīti; tasmā evamakāsi. Mahājanopi atitto va
olokesi. Athekadivasaṃ eko micchādiṭṭhikabrāhmaṇo "satthu
kira pādamūle mahagghaṃ maṇiratanaṃ nikkhittaṃ, harissāmi nanti vihāraṃ
gantvā satthāraṃ vandituṃ āgatassa mahājanassa antarena pāvisi.
Kuṭumbiko tassa pavisanākāreneva "maṇiṃ gaṇhitukāmoti
sallakkhetvā "aho vata na gaṇheyyāti cintesi. Sopi satthāraṃ
vandanto viya pādamūle hatthaṃ ṭhapetvā maṇiṃ gahetvā ovaṭṭikāya
katvā pakkāmi. Kuṭumbiko tasmiṃ cittaṃ pasādetuṃ nāsakkhi. So
dhammakathāvasāne satthāraṃ upasaṅkamitvā [āha] "bhante mayā
tikkhattuṃ gandhakuṭiṃ parikkhipitvā jannumattena odhinā satta ratanāni
okiṇṇāni, tāni me gaṇhantesu āghāto nāma nāhosi, cittaṃ
bhiyyo bhiyyo pasīdiyeva: ajja pana `aho vatāyaṃ brāhmaṇo
maṇiṃ na gaṇheyyāti cintetvā, tasmiṃ maṇiṃ ādāya gate,
cittaṃ pasādetuṃ nāsakkhinti. Satthā tassa vacanaṃ sutvā "nanu
upāsaka attano santakaṃ parehi anāharaṇīyaṃ kātuṃ na sakkosīti
nayaṃ adāsi. So satthārā dinnanaye ṭhatvā satthāraṃ vanditvā
"bhante ajja ādiṃ katvā mama santakaṃ dasikasuttaṃpi maṃ
abhibhavitvā anekasatāpi rājāno vā corā vā gaṇhituṃ

---------------------------------------------------------------------------------------------
page165.
Samatthā nāma mā hontu, aggināpi mama santakaṃ mā ḍayhatu
udakenapi mā vuyhatūti patthanaṃ akāsi. Satthāpissa "evaṃ hotūti
anumodanaṃ akāsi. So gandhakuṭimahaṃ karonto aṭṭhasaṭṭhiyā
bhikkhusatasahassassa antovihāreyeva nava māse mahādānaṃ datvā
pariyosāne sabbesaṃ ticīvaramadāsi. Saṅghanavakassa cīvarasāṭakā
sahassagghanakā ahesuṃ.
     So evaṃ yāvatāyukaṃ puññāni karitvā tato cuto devaloke
nibbattitvā ettakaṃ kālaṃ devamanussesu saṃsaritvā imasmiṃ buddhuppāde
rājagahe ekasmiṃ seṭṭhikule paṭisandhiṃ gahetvā aḍḍhamāsādhike
nava māse mātu kucchiyaṃ vasi. Jātadivase panassa sakalanagare
sabbāvudhāni pajjaliṃsu. Sabbesaṃ kāyāruḷhāni ābharaṇānipi pajjalitāni
viya obhāsaṃ muñciṃsu. Nagaraṃ ekappajjotaṃ ahosi. Seṭṭhīpi
pātova rājupaṭṭhānaṃ agamāsi. Atha naṃ rājā pucchi  "ajja
sabbāvudhāni pajjaliṃsu, nagaraṃ ekappajjotaṃ jātaṃ; jānāsi nukho
ettha kāraṇanti. "jānāmi devāti. "kiṃ seṭṭhīti. "mama gehe
tumhākaṃ dāso jāto, tassa puññatejeneva ahosīti. "kiṃ nu
kho coro bhavissatīti. "natthetaṃ deva, puññavā satto
katābhinīhāroti. "tenahi naṃ sammā posetuṃ vaṭṭati, idamassa
khīramūlaṃ hotūti devasikaṃ sahassaṃ paṭṭhapesi. Athassa nāmaggahaṇadivase
sakalanagarassa ekappajjotibhūtattā "jotikotveva nāmaṃ kariṃsu. Athassa
vayappattakāle gehakaraṇatthāya bhūmitale sodhiyamāne, sakkassa bhavanaṃ

---------------------------------------------------------------------------------------------
page166.
Uṇhākāraṃ dassesi. Sakko "kiṃ nu kho idanti upadhārayamāno
"jotikassa gehaṭṭhānaṃ gaṇhantīti ñatvā "nāyaṃ etehi katagehe
vasissati, mayā ettha gantuṃ vaṭṭatīti vaḍḍhakivesena tattha gantvā
"kiṃ karothāti āha. "jotikassa gehaṭṭhānaṃ gaṇhāmāti. "apetha,
nāyaṃ tumhehi katagehe vasissatīti vatvā soḷasakarīsamattaṃ bhūmippadesaṃ
olokesi. So tāvadeva kasiṇamaṇḍalaṃ viya samo ahosi. Puna
"imasmiṃ ṭhāne paṭhaviṃ bhinditvā sattaratanamayo sattabhūmikappāsādo
uṭṭhahatūti cintetvā olokesi. Tāvadeva [tathārūpo]
pāsādo uṭṭhahi. Puna "imaṃ parikkhipitvā sattaratanamayā satta
pākārā uṭṭhahantūti cintetvā olokesi. Tathārūpā pākārā
uṭṭhahiṃsu. Atha "nesaṃ pariyante kapparukkhā uṭṭhahantūti cintetvā
olokesi. Tathārūpā kapparukkhā uṭaṭhahiṃsu. "pāsādassa catūsu
kaṇṇesu catasso nidhikumbhiyo uṭṭhahantūti cintetvā olokesi.
Sabbaṃ tatheva ahosi. Nidhikumbhīsu pana ekā yojanikā ahosi,
ekā tigāvutikā, ekā adḍhayojanikā, ekā gāvutappamāṇā [1]-
sattasu dvārakoṭṭhakesu satta yakkhā rakkhaṃ gaṇhiṃsu.
@Footnote: 1. ito paraṃ evaṃ vākyaṃ yebhuyyena khāyati: bodhisattassa nibbattanidhikumbhīnaṃ pana
@etaṃ mukhappamāṇaṃ ahosi, heṭṭhā paṭhavīpariyantāva ahesuṃ. jotikassa
@nibbattanidhikumbhīnaṃ mukhappamāṇaṃ na kathitaṃ. sabbā mukhacchinnatālaphalaṃ viya
@paripuṇṇāva uṭṭhahiṃsu. pāsādassa catūsu kaṇṇesu taruṇatālakkhandhappamāṇā catasso
@suvaṇṇamayā ucchuyaṭṭhiyo nibbattiṃsu. tāsaṃ maṇimayāni pattāni sovaṇṇamayāni
@pabbāni ahesuṃ. pubbakammassa dassanatthaṃ kiretā nibbattiṃsu.

---------------------------------------------------------------------------------------------
page167.
Paṭhamadvārakoṭṭhake yamamoli 1- nāma yakkho attano parivārena
yakkhasahassena saddhiṃ rakkhaṃ gaṇhi, dutiye uppalo nāma attano
parivārayakkhānaṃ dvīhi sahassehi saddhiṃ, tatiye vajiro nāma tīhi sahassehi
saddhiṃ, catutthe vajirabāhu nāma catūhi sahassehi saddhiṃ, pañcame sakaṭo 2-
nāma pañcahi sahassehi saddhiṃ, chaṭṭhe sakaṭattho 3- nāma chahi
sahassehi saddhiṃ, sattame disāmukho nāma sattahi sahassehi
saddhiṃ rakkhaṃ gaṇhi. Evaṃ pāsādassa anto ca bahi ca gāḷharakkhā
ahosi. "jotikassa kira sattaratanamayo sattabhūmikappāsādo
uṭṭhito, satta pākārā satta dvārakoṭṭhakā catasso nidhikumbhiyo
uṭṭhitāti sutvā bimbisāro rājā seṭṭhicchattaṃ pahiṇi. So
jotikaseṭṭhī nāma ahosi. Tena pana saddhiṃ katapuññakammā itthī
uttarakurūsu nibbatti. Atha naṃ devatā tato ānetvā sirigabbhe
nisīdāpesuṃ. Sā āgacchamānā ekaṃ taṇḍulanāḷiṃ tayo ca
jotipāsāṇe gaṇhi. Tesaṃ yāvajīvaṃ tāyeva taṇḍulanāḷiyā bhattaṃ
ahosi. Sace kira te sakaṭasataṃpi taṇḍulānaṃ pūretukāmā honti,
sā taṇḍulanāḷiyeva hutvā tiṭṭhati. Bhattapacanakāle taṇḍule
ukkhaliyaṃ pakkhipitvā tesaṃ pāsāṇānaṃ upari ṭhapenti. Pāsāṇā
tāvadeva pajjalitvā, bhatte pakkamatte, nibbāyanti. Teneva
saññāṇena bhattassa pakkabhāvaṃ jānanti. Sūpeyyādipacanakālepi
@Footnote: 1. Sī. yamakacolī. Yu. yamamolī. Ma. yamakoḷī.      2. Ma. kasakando.
@3. Sī. Ma. Yu. kaṭattho.

---------------------------------------------------------------------------------------------
page168.
Eseva nayo. Evaṃ tesaṃ jotipāsāṇehi āhāro paccati,
maṇiālokena vasanti, aggissa vā dīpassa vā obhāsameva na
jāniṃsu. Jotikassa kira evarūpā sampatti sakalajambudīpe pākaṭā
ahosi. Mahājanā yānādīni yojetvā dassanatthāya āgacchanti.
Jotikaseṭṭhī āgatāgatānaṃ uttarakurutaṇḍulānaṃ bhattaṃ pacāpetvā
dāpesi; "kapparukkhehi vatthāni gaṇhantu, ābharaṇāni gaṇhantūti
āṇāpesi, gāvutikanidhikumbhiyā mukhaṃ vivarāpetvā "yāpanamattaṃ
dhanaṃ gaṇhantūti āṇāpesi. Sakalajambudīpavāsikesu dhanaṃ gahetvā
gacchantesu, nidhikumbhiyā mukhaṃ 1- aṅgulimattaṃpi ūnaṃ nāhosi.
Gandhakuṭipariveṇe vālukaṃ katvā okiṇṇaratanānaṃ kirassa eso
nissando. Evaṃ mahājane vatthābharaṇāni ceva dhanañca yathicchakaṃ
ādāya gacchante, bimbisāro tassa pāsādaṃ daṭṭhukāmopi, mahājane
āgacchante, okāsaṃ nālattha. Aparabhāge yathicchakaṃ ādāya gatattā
manussesu mandībhūtesu, rājā jotikassa pitaraṃ āha "tava puttassa
pāsādaṃ daṭṭhukāmomhīti. So "sādhu devāti vatvā gantvā
puttassa kathesi "tāta rājā te pāsādaṃ daṭṭhukāmoti. So "sādhu
tāta, āgacchatūti. Rājā mahantena parivārena saddhiṃ tattha agamāsi.
Paṭhamadvārakoṭṭhake sammajjitvā kacavaracchaḍḍikā dāsī rañño
hatthaṃ adāsi. Rājā "seṭṭhijāyāti saññāya lajjamāno tassā
bāhāya hatthaṃ na ṭhapesi. Evaṃ sesadvārakoṭṭhakesupi dāsiyo.
"seṭṭhibhariyāyoti maññamāno tāsaṃ bāhāya hatthaṃ na ṭhapesi.
@Footnote: 1. Ma. ayaṃ pāṭho natthi.

---------------------------------------------------------------------------------------------
page169.
Jotiko āgantvā rājānaṃ paccuggantvā vanditvā pacchato hutvā
"purato yātha devāti āha. Rañño maṇipaṭhavī sataporisappapāto
viya hutvā upaṭṭhāti. So "iminā mama gahaṇatthāya opāto
khanitoti maññamāno pādaṃ nikkhipituṃ na visahi. Jotiko "nāyaṃ
deva opāto, mama pacchato āgacchathāti purato ahosi. Rājā
tena akkantakāle bhūmiṃ akkamitvā heṭṭhimatalato paṭṭhāya pāsādaṃ
olokento vicari. Tadā ajātasattu kumāro pitu aṅguliṃ gahetvā
vicaranto cintesi "aho andhabālo mama pitā, gahapatike nāma
sattaratanamaye pāsāde vasante, esa rājā hutvā dārumaye
gehe vasati, ahandāni rājā hutvā imassa imasmiṃ pāsāde vasituṃ
na dassāmīti. Rañño uparimatalāni abhiruhantasseva, pātarāsavelā
jātā. So seṭṭhiṃ āmantetvā "mahāseṭṭhi idheva pātarāsaṃ
bhuñjissāmāti. "jānāmi deva, sajjito devassāhāroti. So
soḷasahi gandhodakaghaṭehi nahātvā ratanamaye seṭṭhissa nisīdanamaṇḍape
paññatte tasseva nisīdanapallaṅke nisīdi. Athassa hatthadhovanudakaṃ
datvā satasahassagghanikāya suvaṇṇapātiyā kilinnapāyāsaṃ vaḍḍhetvā
purato ṭhapayiṃsu. Rājā "bhojananti saññāya bhuñjituṃ ārabhi.
Seṭṭhī "nayidaṃ deva bhojanaṃ, kilinnapāyāso esoti.
Aññissā suvaṇṇapātiyā bhojanaṃ vaḍḍhetvā purimapātiyaṃ ṭhapayiṃsu.
Tato uṭṭhitautunā 1- kira taṃ bhuñjituṃ sukhaṃ hoti. Rājā madhurabhojanaṃ
@Footnote: 1. Sī. uṭṭhitānaṃ.

---------------------------------------------------------------------------------------------
page170.
Bhuñjanto pamāṇaṃ na aññāsi. Atha naṃ seṭṭhī vanditvā añjaliṃ
paggayha "alaṃ deva, ettakameva hotu, ito uttariṃ jīrāpetuṃ
na sakkāti āha. Atha naṃ rājā āha "kiṃ gahapati garukaṃ katvā
kathesi attano bhattanti. "deva natthetaṃ, tumhākaṃ 1- sabbassāpi
hi balakāyassa idameva bhattaṃ, idaṃ sūpeyyaṃ, apica kho ahaṃ
ayasassa bhāyāmīti. "kiṃkāraṇāti. "sace devassa kāyālasiyamattaṃ
bhaveyya, `hiyyo raññā seṭṭhissa gehe bhuttaṃ, seṭṭhinā kiñci
kataṃ bhavissatīti vacanassa bhāyāmi devāti. "tenahi bhattaṃ hara,
udakaṃ āharāti. Rañño bhattakiccāvasāne sabbo rājaparivāro
tadeva bhattaṃ bhuñji. Rājā sukhakathāya nisinno seṭṭhiṃ āmantetvā
"kiṃ imasmiṃ gehe tava bhariyā natthīti āha. "atthi devāti.
"kahaṃ sāti. "sirigabbhe nisinnā devassa āgatabhāvaṃ na jānātīti
āha. Kiñcāpi hi pātova rājā saparivāro āgato, sā
pana tassa āgatabhāvaṃ na jānāti. Tato seṭṭhī "rājā me
bhariyaṃ daṭṭhukāmoti tassā santikaṃ gantvā "rājā āgato, kiṃ
tava rājānaṃ daṭṭhuṃ na vaṭṭatīti āha. Sā nipannakā va "ko so
sāmi rājā nāmāti vatvā, "rājā nāma amhākaṃ issaroti
vutte, anattamanataṃ pavedentī "dukkaṭāni vata no puññakammāni,
yesanno issaropi atthi, assaddhāya nāma puññakammāni katvā
mayaṃ sampattiṃ pāpuṇitvā aññassa issariyaṭṭhāne nibbattamhā;
@Footnote: 1. Sī. amhākaṃ.

---------------------------------------------------------------------------------------------
page171.
Addhā amhehi assaddahitvā dānaṃ dinnaṃ bhavissati, tassetaṃ
phalanti vatvā "kiṃdāni karissāmi sāmīti āha. "tālavaṇṭaṃ
ādāya āgantvā rājānaṃ vījāhīti. Tassā tālavaṇṭaṃ ādāya
āgantvā rājānaṃ vījantiyā, rañño veṭhanassa gandhavāto tassā
akkhīni pahari. Athassā akkhīhi assudhārā pavattiṃsu. Taṃ disvā
rājā seṭṭhiṃ āha "mahāseṭṭhi mātugāmo nāma appabuddhiko
`rājā me sāmikassa sampattiṃ gaṇheyyāti bhayena rodati maññe,
assāsehi naṃ, na me tava sampattiyā atthoti. "na esā deva
rodatīti. "atha kiṃ etanti. "tumhākaṃ veṭhanassa gandhenassā
assūni pavattiṃsu, ayaṃ hi dīpobhāsaṃ vā aggiobhāsaṃ vā adisvā
maṇiālokeneva bhuñjati ca nisīdati ca nipajjati ca; devo pana
dīpālokena nisinno bhavissatīti. "āma seṭṭhīti. "tenahi deva
ajja paṭṭhāya maṇiālokena nisīdathāti mahantaṃ tipusamattaṃ anagghaṃ
maṇiratanaṃ adāsi. Rājā gehaṃ oloketvā "mahantā 1- vata jotikassa
sampattīti vatvā agamāsi. 2-
                 Ayantāva jotikassa uppatti.
     Idāni jaṭilassa uppatti veditabbā: bārāṇasiyaṃ hi ekā
seṭṭhidhītā abhirūpā ahosi. Taṃ paṇṇarasasoḷasavassuddesikakāle
rakkhanatthāya ekaṃ dāsiṃ datvā sattabhūmikassa pāsādassa uparimatale
@Footnote: 1. Ma. mahatī.   2. ito paraṃ jaṭilattheravatthu pacchā pakkhittaṃ bhaveyYu.

---------------------------------------------------------------------------------------------
page172.
Sirigabbhe vāsayiṃsu. Taṃ ekadivasaṃ vātapānaṃ vivaritvā bahi olokayamānaṃ
ākāsena gacchanto eko vijjādharo disvā uppannasineho
vātapānena pavisitvā tāya saddhiṃ santhavamakāsi. Sā tena saddhiṃ
saṃvāsamanvāya na cirasseva gabbhaṃ paṭilabhi. Atha naṃ sā dāsī
disvā "amma kiṃ idanti vatvā "hotu, mā kassaci ācikkhīti
tāya vuttā bhayena tuṇhī ahosi. Sāpi dasamāsaccayena
puttaṃ vijāyitvā navabhājanaṃ āharāpetvā tattha taṃ dārakaṃ
nipajjāpetvā taṃ bhājanaṃ pidahitvā upari pupphadāmāni ṭhapetvā
"imaṃ sīsena ukkhipitvā gantvā gaṅgāya vissajjehi, `kiṃ idanti
ca puṭṭhā `ayyāya me balikammanti vadeyyāsīti dāsiṃ āṇāpesi.
Sā tathā akāsi. Heṭṭhāgaṅgāya ca dve itthiyo nahāyamānā taṃ
bhājanaṃ udakenāhariyamānaṃ disvā, ekā itthī "mayhametaṃ bhājananti
āha. Ekā "yaṃ etassa anto, taṃ mayhanti vatvā, 1- bhājane
sampatte taṃ ādāya thale ṭhapetvā vivaritvā dārakaṃ disvā, ekā
"mama bhājananti vuttattā dārako mameva hotīti āha. Ekā
"yaṃ bhājanassa anto, taṃ mameva hotīti vuttattā mama dārakoti
āha. Tā vivadamānā vinicchayaṃ gantvā tamatthaṃ ārocetvā,
amaccesu vinicchituṃ asakkontesu, rañño santikaṃ agamaṃsu. Rājā
tāsaṃ vacanaṃ sutvā "tvaṃ dārakaṃ gaṇha, tvaṃ bhājanaṃ gaṇhāti
āha. Yāya pana dārako laddho, sā mahākaccāyanattherassa
@Footnote: 1. āha. (?)

---------------------------------------------------------------------------------------------
page173.
Upaṭṭhāyikā ahosi. Tasmā taṃ dārakaṃ "imaṃ therassa santike
pabbājessāmīti posesi. Tassa jātadivase gabbhamalassa dhovitvā
anapanītatāya kesā jaṭitā hutvā aṭṭhaṃsu, tenassa "jaṭilotveva
nāmaṃ kariṃsu. Tassa padasā vicaraṇakāle thero taṃ gehaṃ piṇḍāya
pāvisi. Upāsikā theraṃ nisīdāpetvā āhāramadāsi. Thero dārakaṃ
disvā "kiṃ upāsike dārako te laddhoti pucchi. "āma bhante,
imāhaṃ `tumhākaṃ santike pabbājessāmīti posesiṃ, pabbājetha
nanti adāsi. Thero "sādhūti taṃ ādāya gacchanto "atthi nu
kho imassa gihisampattiṃ anubhavituṃ puññakammanti olokento
"mahāpuñño satto mahāsampattiṃ anubhavissati, daharo esa
tāva, ñāṇaṃpissa paripākaṃ na gacchatīti cintetvā taṃ ādāya
takkasilāyaṃ ekassa upaṭṭhākassa gehaṃ agamāsi. So theraṃ vanditvā.
Ṭhito, taṃ dārakaṃ disvā "dārako vo bhante laddhoti pucchi
"āma upāsaka, pabbajissati, daharo tāva, tava santike hotūti.
So "sādhu bhanteti taṃ puttaṭṭhāne ṭhapetvā paṭijaggi. Tassa
pana gehe dvādasa vassāni bhaṇḍakaṃ ussannaṃ hoti. So gāmantaraṃ
gacchanto sabbaṃpi bhaṇḍaṃ āpaṇaṃ haritvā dārakaṃ āpaṇe
nisīdāpetvā tassa tassa bhaṇḍakassa mūlaṃ ācikkhitvā "idañcidañca
ettakaṃ nāma dhanaṃ gahetvā dadeyyāsīti vatvā pakkāmi. Taṃdivasaṃ
nagarapariggāhakā devatā antamaso maricijirakamattenāpi atthike
tasseva āpaṇābhimukhe kariṃsu. So dvādasa vassāni ussannaṃ

---------------------------------------------------------------------------------------------
page174.
Bhaṇḍakaṃ ekadivaseneva vikkīṇi. Kuṭumbiko āgantvā āpaṇe
kiñci adisvā "sabbaṃ te tāta bhaṇḍaṃ nāsitanti āha.
"na nāsemi, sabbaṃ tumhehi vuttanayeneva vikkīṇiṃ, idaṃ asukassa
mūlaṃ, idaṃ asukassāti. Kuṭambiko pasīditvā "anaggho puriso
yattha katthaci jīvituṃ samatthoti attano gehe vayappattaṃ dhītaraṃ
tassa datvā "gehamassa karothāti purise āṇāpetvā, niṭṭhite
gehe, "gacchatha tumhe, attano gehe vasathāti āha. Athassa
gehappavisanakāle ekena padena ummāre akkantamatte, gehassa
pacchimabhāge bhūmiṃ bhinditvā asītihattho suvaṇṇapabbato uṭṭhahi.
Rājā "jaṭilakumārassa kira gehe bhūmiṃ bhinditvā suvaṇṇapabbato
uṭṭhitoti sutvāva tassa seṭṭhicchattaṃ pesesi. So jaṭilaseṭṭhī
nāma ahosi. Tassa tayo puttā ahesuṃ. So tesaṃ vayappattakāle
pabbajjāya cittaṃ uppādetvā "sace amhehi samānabhogaṃ seṭṭhikulaṃ
bhavissati, pabbajituṃ dassanti; no ce, na dassanti; atthi nu kho
jambudīpe amhehi samānabhogaṃ kulanti vīmaṃsanatthāya suvaṇṇamayaṃ iṭṭhakaṃ
suvaṇṇamayaṃ patodalaṭṭhiṃ suvaṇṇamayaṃ pādukañca kārāpetvā purisānaṃ
hatthe datvā "gacchatha, imāni ādāya kiñcideva olokayamānā viya
jambudīpatale vicaritvā amhehi samānabhogassa seṭṭhikulassa atthibhāvaṃ
vā natthibhāvaṃ vā ñatvā āgacchathāti pahiṇi. Te cārikaṃ carantā
bhaddiyanagaraṃ pāpuṇiṃsu. Atha ne meṇḍakaseṭṭhī disvā "tātā kiṃ
karontā vicarathāti pucchitvā, "ekaṃ olokentā vicarāmāti vutte,

---------------------------------------------------------------------------------------------
page175.
"imesaṃ imāni gahetvā kiñcideva oloketuṃ vicaraṇakiccaṃ natthi,
seṭṭhiṃ 1- pariggaṇhamānā vicarantīti ñatvava "tātā amhākaṃ
pacchimagehaṃ pavisitvā olokethāti āha. Te tattha aṭṭhakarīsamatte
ṭhāne hatthiassausubhappamāṇe piṭṭhiyā piṭṭhiṃ āhacca paṭhaviṃ
bhinditvā uṭṭhite heṭṭhā vuttappakāre suvaṇṇameṇḍake disvā
tesaṃ antarantarā vicaritvā nikkhamiṃsu. Atha ne seṭṭhī "tātā
yaṃ olokentā vicaratha, diṭṭho vo soti pucchitvā, "passāma
sāmīti vutte, "tenahi gacchathāti uyyojesi. Te tatova gantvā,
attano seṭṭhinā "kintātā diṭṭhaṃ vo amhākaṃ samānabhogaṃ
seṭṭhikulanti vutte, "sāmi tumhākaṃ kiṃ atthi, bhaddiyanagare
meṇḍakaseṭṭhino evarūpo nāma vibhavoti sabbantaṃ pavattiṃ
ācikkhiṃsu. Taṃ sutvā seṭṭhī attamano hutvā "ekantāva seṭṭhikulaṃ
laddhaṃ, aparaṃpi nu kho atthīti satasahassagghanakaṃ kambalaṃ datvā
"gacchatha tātā, aññaṃpi seṭṭhikulaṃ vicinathāti pahiṇi. Te rājagahaṃ
gantvā jotikassa gehato avidūre dārurāsiṃ katvā aggiṃ datvā
aṭṭhaṃsu. "kiṃ idanti puṭṭhakāle ca "ekaṃ no mahagghaṃ kambalaṃ
vikkīṇantānaṃ, kayako natthi, gahetvā vicarantāpi corānaṃ bhāyāma,
tena taṃ jhāpetvā gamissāmāti vadiṃsu. Atha ne jotikaseṭṭhī
disvā "ime kiṃ karontīti pucchitvā tamatthaṃ sutvā
pakkosāpetvā "kiṃagghanako kambaloti pucchitvā,
@Footnote: 1. Sī. Ma. Yu. raṭṭhaṃ.

---------------------------------------------------------------------------------------------
page176.
"satasahassagghanakoti vutte, satasahassaṃ dāpetvā "dvārakoṭṭhakaṃ
sammajjitvā kacavaracchaḍḍikāya dāsiyā dethāti tesaṃyeva hatthe
pahiṇi. Sā kambalaṃ gahetvā rodamānā sāmikassa santikaṃ gantvā "kiṃ
maṃ sāmi, aparādhe sati, paharituṃ na vaṭṭati, kasmā me evaṃ
thūlakambalaṃ pahiṇittha, kathāhaṃ imaṃ nivāsessāmi vā pārupissāmi
vāti. "nāhaṃ tava etadatthāya pahiṇiṃ, etaṃ pana kambalaṃ
paliveṭhetvā tava sayanamūle ṭhapetvā nipajjanakāle gandhodakena dhotānaṃ
pādānaṃ puñchanatthāya te pahiṇiṃ, kiṃ etaṃpi kātuṃ na sakkosīti.
Sā "etaṃ pana kātuṃ sakkhissāmīti gahetvā agamāsi. Te ca
purisā taṃ kāraṇaṃ disvā attano seṭṭhissa santikaṃ gantvā "kiṃ
tātā diṭṭhaṃ vo seṭṭhikulanti vutte, "sāmi kiṃ tumhākaṃ atthi,
rājagahanagare jotikassa seṭṭhissa evarūpā nāma sampattīti sabbaṃ
gehasampattiṃ ārocetvā taṃ pavattiṃ ācikkhiṃsu. Seṭṭhī tesaṃ vacanaṃ
sutvā tuṭṭhamānaso "idāni pabbajituṃ labhissāmīti rañño santikaṃ
gantvā "pabbajitukāmomhi devāti āha. "sādhu mahāseṭṭhi
pabbajāhīti. So gehaṃ gantvā putte pakkosāpetvā suvaṇṇadaṇḍaṃ
vajiraphālaṃ kuddālaṃ jeṭṭhaputtassa hatthe ṭhapetvā "tāta
pacchimagehe suvaṇṇapabbatato suvaṇṇapiṇḍaṃ uddharāhīti āha. So
kuddālaṃ ādāya gantvā suvaṇṇapabbataṃ pahari. Piṭṭhipāsāṇe
pahaṭakālo viya ahosi. Tassa hatthato kuddālaṃ gahetvā
majjhimaputtassa hatthe datvā pahiṇi. Tassapi suvaṇṇapabbataṃ paharantassa,

---------------------------------------------------------------------------------------------
page177.
Piṭṭhipāsāṇe pahaṭakālo viya ahosi. Atha naṃ kaniṭṭhaputtassa
hatthe datvā pahiṇi. Tassa taṃ gahetvā [1]- koṭṭetvā
rāsikatāya mattikāya pahaṭakālo viya ahosi. Atha naṃ seṭṭhī
"ehi tāta, alaṃ ettakenāti vatvā itare dve jeṭṭhabhātike
pakkosāpetvā "ayaṃ suvaṇṇapabbato na tumhākaṃ nibbatto,
mayhañca kaniṭṭhassa ca nibbatto, iminā saddhiṃ ekato hutvā
paribhuñjathāti āha. "kasmā pana so tesameva nibbattati, kasmā
jaṭilo jātakāle udake pātitoti. Attanā katakammeneva.
     Kassapasammāsambuddhassa hi cetiye kariyamāne, eko
khīṇāsavo cetiyaṭṭhānaṃ gantvā oloketvā "tātā kasmā
cetiyassa uttarena mukhaṃ na uṭṭhahatīti pucchi. "suvaṇṇaṃ
nappahotīti. "ahaṃ antogāmaṃ pavisitvā samādapessāmi, tumhe
ādarena kammaṃ karothāti. So evaṃ vatvā nagaraṃ pavisitvā
"ammatātā amhākaṃ cetiyassa ekasmiṃ mukhe suvaṇṇaṃ nappahoti,
suvaṇṇaṃ jānāthāti mahājanaṃ samādapento suvaṇṇakārakulaṃ
agamāsi. Suvaṇṇakāropi taṃkhaṇaṃyeva bhariyāya saddhiṃ kalahaṃ karonto
nisinno hoti. Atha naṃ thero "cetiye tumhehi gahitamukhassa
suvaṇṇaṃ nappahoti, taṃ jānituṃ vaṭṭatīti āha. So bhariyāya
kopena "tava satthāraṃ udake khipitvā gacchāti āha. Atha naṃ
sā "atisāhasikaṃ kammaṃ te kataṃ, mama kuddhena te ahameva
@Footnote: 1. Sī. Ma. etthantare `paharantassāti padaṃ atthi.

---------------------------------------------------------------------------------------------
page178.
Akkositabbā vā paharitabbā vā, kasmā atītānāgatappaccuppannesu
buddhesu veramakāsīti āha. Suvaṇṇakāro tāvadeva saṃvegappatto
hutvā "khamatha me bhanteti vatvā therassa pādamūle nipajji.
"tāta ahaṃ tayā na kiñci vutto, satthāraṃ khamāpehīti. "kinti
katvā khamāpemi bhanteti. "suvaṇṇapupphānaṃ tayo kumbhe katvā
antodhātunidhāne pakkhipitvā allavattho allakeso hutvā
khamāpehi tātāti. So "sādhu bhanteti suvaṇṇapupphāni karonto
tīsu puttesu jeṭṭhaputtaṃ pakkosāpetvā "ehi tāta, ahaṃ
satthāraṃ veravacanena avacaṃ; tasmā imāni pupphāni katvā
dhātunidhāne pakkhipitvā khamāpessāmi, tvaṃpi kho me sahāyo
hohīti āha. So "na tvaṃ mayā veravacanaṃ vadāpito, tvaṃyeva
karohīti kātuṃ na icchi. Majjhimaputtaṃ pakkosāpetvā tathevāha.
Sopi tatheva vatvā na icchi. Kaniṭṭhaṃ pakkosāpetvā āha. So
"pitu uppannakiccaṃ nāma puttassa bhāroti pitu sahāyo hutvā
pupphāni akāsi. Suvaṇṇakāro vidatthippamāṇānaṃ pupphānaṃ tayo
kumbhe niṭṭhāpetvā dhātunidhāne pakkhipitvā allavattho allakeso
satthāraṃ khamāpesi. Iti so sattakkhattuṃ jātakāle udake
pātanaṃ labhi. Ayaṃ panassa koṭiyaṃ ṭhito attabhāvo, idānipi
tasseva nissandena udake pātito. Ye panassa dve puttā
suvaṇṇapupphānaṃ karaṇakāle sahāyā bhavituṃ na icchiṃsu, tesaṃ tena

---------------------------------------------------------------------------------------------
page179.
Kāraṇena suvaṇṇapabbato na nibbatti; 1- kaniṭṭhaputtassa ca ekato
katabhāvena nibbatti.
     Iti so putte anusāsitvā satthu santike pabbajitvā
katipāheneva arahattaṃ pāpuṇi. Satthā aparena samayena pañcahi
bhikkhusatehi saddhiṃ piṇḍāya caranto tassa puttānaṃ gehadvāraṃ
agamāsi. Te buddhappamukhassa bhikkhusaṅghassa aḍḍhamāsaṃ bhikkhāhāraṃ
adaṃsu. Bhikkhū dhammasabhāyaṃ kathaṃ samuṭṭhāpesuṃ 2- "ajjāpi te āvuso
jaṭila asītihatthe suvaṇṇapabbate ca puttesu ca taṇhā atthīti.
"na me āvuso etesu taṇhā vā māno vā atthīti. Te
"ayaṃ jaṭilatthero abhūtaṃ vatvā aññaṃ byākarotīti vadiṃsu. Satthā
tesaṃ kathaṃ sutvā "na bhikkhave mama puttassa tesu taṇhā vā
māno vā atthīti vatvā dhammaṃ desento imaṃ gāthamāha
        "yodha taṇhaṃ pahantvāna      anāgāro paribbaje,
         taṇhābhavaparikkhīṇaṃ          tamahaṃ brūmi brāhmaṇanti.
     Tassattho: yo idha loke chadvārikataṇhaṃ jahitvā gharāvāsena
anatthiko anāgāro hutvā paribbajati, taṇhāya ceva bhavassa
ca parikkhīṇattā taṇhābhavaparikkhīṇaṃ tamahaṃ brāhmaṇaṃ vadāmīti.
          Desanāvasāne bahū sotāpattiphalādīni pāpuṇiṃsūti. 3-
@Footnote: 1. ito paraṃ `tassa cevāti padaṃ naṭṭhaṃ bhaveyYu. Sī. Ma. potthake `kaniṭṭhaputtassa ceva
@ jaṭilassa cāti atthi. taṃ yuttaṃ siyā.   2. bhikkhū pucchiṃsūti yuttaraṃ.
@3. ito paraṃ mūlavatthunā anusandhi daṭṭhabbā.

---------------------------------------------------------------------------------------------
page180.
     Ajātasattukumāropi devadattena saddhiṃ ekato hutvā pitaraṃ
ghātetvā rajje patiṭṭhito "jotikassa pāsādaṃ gaṇhissāmīti
yuddhasajjo nikkhamitvā maṇipākāre saparivārassa attano chāyaṃ
disvāva "gahapatiko yuddhasajjo hutvā balaṃ ādāya nikkhantoti
sallakkhetvā upagantuṃ na visahi. Seṭṭhipi taṃdivasaṃ uposathiko
hutvā pātova bhuttapātarāso vihāraṃ gantvā satthu santike
dhammaṃ suṇanto nisinno hoti. Paṭhamadvārakoṭṭhake rakkhaṃ gahetvā
ṭhito pana yamamoli yakkho taṃ disvā "kahaṃ gacchasīti saparivāraṃ
viddhaṃsetvā disāvidisāsu anubandhi. Rājā vihārameva agamāsi.
Atha naṃ seṭṭhī disvāva "kiṃ devāti vatvā uṭṭhāyāsanā
aṭṭhāsi. 1- "gahapati kiṃ tvaṃ tava purise `mayā saddhiṃ yujjhathāti
āṇāpetvā idhāgamma dhammaṃ suṇanto viya nisinnoti. "kiṃ pana
devo mama gehaṃ gaṇhituṃ gatoti. "āma gatomhīti. "mama anicchāya
mama gehaṃ gaṇhituṃ rājasahassaṃpi na sakkoti devāti. So "kiṃ
pana tvaṃ rājā bhavissasīti kujjhi. "nāhaṃ rājā, mama santakaṃ
pana dasikasuttaṃpi mama anicchāya rājūhi vā corehi vā 2- gahetuṃ
na sakkāti. "kiṃ panāhaṃ tava ruciyā gaṇhissāmīti. "tenahi deva
imā me dasasu aṅgulīsu vīsati muddikā, imāhaṃ tumhākaṃ na
demi; sace sakkotha, gaṇhathāti. So pana rājā bhūmiyaṃ ukkuṭikaṃ
nisīditvā ullaṅghanto aṭṭhārasahatthaṃ ṭhānaṃ abhiruhati, ṭhatvā
@Footnote: 1. "āsanā uṭṭhāsīti yuttataraṃ.  2. Sī. Yu. gahitaṃ.

---------------------------------------------------------------------------------------------
page181.
Ullaṅghanto asītihatthaṃ ṭhānaṃ abhiruhati. Evaṃ mahābalo samānopi
ito cito ca parivattento ekaṃ muddikaṃpi kaḍḍhituṃ nāsakkhi.
Atha naṃ seṭṭhī "sāṭakaṃ patthara devāti vatvā aṅguliyo ujukaṃ
akāsi. Vīsatipi muddikā nikkhamiṃsu. Atha naṃ seṭṭhī "evaṃ deva
mama santakaṃ mama anicchāya na sakkā gaṇhitunti vatvā rañño
kiriyāya uppannasaṃvego "pabbajituṃ me anujānātha devāti āha.
So "imasmiṃ pabbajite, sukhaṃ pāsādaṃ gaṇhissāmīti cintetvā,
ekavacaneneva "pabbajāhīti āha. So satthu santike pabbajitvā
na cirasseva arahattaṃ patvā jotikatthero nāma ahosi. Tassa
arahattappattakkhaṇeyeva sabbāpi sā sampatti antaradhāyi. Taṃpissa
satulakāyaṃ nāma bhariyaṃ devā uttarakurumeva nayiṃsu. Athekadivasaṃ bhikkhū
taṃ āmantetvā "āvuso jotika tasmiṃ pana te pāsāde vā
itthiyā vā taṇhā atthīti pucchitvā "natthāvusoti vutte,
satthu ārocesuṃ "ayaṃ bhante abhūtaṃ vatvā aññaṃ byākarotīti.
Satthā "nattheva bhikkhave mama puttassa tasmiṃ taṇhāti vatvā
imaṃ gāthamāha
        "yodha taṇhaṃ pahantvāna     anāgāro paribbaje,
         taṇhābhavaparikkhīṇaṃ         tamahaṃ brūmi brāhmaṇanti. 1-
     [2]- Desanāvasāne bahū sotāpattiphalādīni pāpuṇiṃsūti.
                     Jotikattheravatthu.
@Footnote: 1. imasmiṃ ṭhāne attho vaṇṇetabbo.  2. Sī. etthantare "imissā gāthāyattho
@heṭṭhā jaṭilattheravatthumhi vuttanayeneva veditabboti atthi.

---------------------------------------------------------------------------------------------
page182.
                34. Paṭhamanaṭapubbakavatthu. (297)
     "hitvā mānusakanti imaṃ dhammadesanaṃ satthā veḷuvane viharanto
ekaṃ naṭapubbakaṃ ārabbha kathesi.
     So kira ekaṃ naṭakīḷaṃ kīḷamāno vicaranto satthu dhammakathaṃ sutvā
pabbajitvā arahattaṃ pāpuṇi. Tasmiṃ buddhappamukhena bhikkhusaṅghena
saddhiṃ piṇḍāya pavisante, bhikkhū ekaṃ naṭaputtaṃ kīḷantaṃ disvā
"āvuso esa tayā kīḷitakīḷitaṃ kīḷati, atthi nukho te ettha
sinehoti pucchitvā "natthīti vutte, "ayaṃ bhante abhūtaṃ vatvā
aññaṃ byākarotīti āhaṃsu. Satthā tesaṃ kathaṃ sutvā "bhikkhave mama
putto sabbayoge atikkantoti vatvā imaṃ gāthamāha
        "hitvā mānusakaṃ yogaṃ     dibbaṃ yogaṃ upaccagā,
         sabbayogavisaṃyuttaṃ        tamahaṃ brūmi brāhmaṇanti.
     Tattha "mānusakaṃ yoganti: mānusakaṃ āyuñceva pañca kāmaguṇe
ca. Dibbayogepi eseva nayo.
     Upaccagāti: yo mānusakaṃ yogaṃ hitvā dibbaṃ yogaṃ atikkanto,
taṃ sabbehi catūhipi yogehi visaṃyuttaṃ ahaṃ brāhmaṇaṃ vadāmīti attho.
          Desanāvasāne bahū sotāpattiphalādīni pāpuṇiṃsūti.
                     Paṭhamanaṭapubbakavatthu.
                       --------

---------------------------------------------------------------------------------------------
page183.
                35. Dutiyanaṭapubbakavatthu. (298)
     "hitvā ratiñcāti imaṃ dhammadesanaṃ satthā veḷuvane viharanto
ekaṃ naṭapubbakaṃyeva ārabbha kathesi.
     Vatthu purimasadisameva. Idha pana satthā "bhikkhave mama putto
ratiñca aratiñca pahāya ṭhitoti vatvā imaṃ gāthamāha
        "hitvā ratiñca aratiñca      sītibhūtaṃ nirūpadhiṃ
         sabbalokābhibhuṃ vīraṃ        tamahaṃ brūmi brāhmaṇanti.
     Tattha "ratinti: pañcakāmaguṇaratiṃ
     aratinti: araññavāse ukkaṇṭhiṃ.
     Sītibhūtanti: nibbutaṃ.
     Nirūpadhinti: nirupakkilesaṃ.
     Vīranti: taṃ evarūpaṃ sabbakkhandhalokaṃ abhibhavitvā ṭhitaṃ viriyavantaṃ
ahaṃ brāhmaṇaṃ vadāmīti attho.
         Desanāvasāne bahū sotāpattiphalādīni pāpuṇiṃsūti.
                     Dutiyanaṭapubbakavatthu.
                      -----------

---------------------------------------------------------------------------------------------
page184.
                36. Vaṅgīsattheravatthu. (299)
     "cutiṃ yo vedīti imaṃ dhammadesanaṃ satthā jetavane viharanto
vaṅgīsattheraṃ ārabbha kathesi.
     Rājagahe kireko brāhmaṇo vaṅgīso nāma matamanussānaṃ sīsaṃ
ākoṭetvā "idaṃ niraye nibbattassa sīsaṃ, idaṃ tiracchānayoniyaṃ,
idaṃ pettivisaye, idaṃ manussaloke, idaṃ devaloke nibbattassa
sīsanti jānāti. Brāhmaṇā "sakkā imaṃ nissāya lokaṃ khāditunti
cintetvā taṃ dve rattavatthāni paridahāpetvā ādāya janapadaṃ
carantā manusse vadanti "eso vaṅgīso nāma brāhmaṇo
matamanussānaṃ sīsaṃ ākoṭetvā nibbattaṭṭhānaṃ jānāti, attano
ñātakānaṃ nibbattaṭṭhānaṃ pucchathāti. Manussā yathābalaṃ dasapi
kahāpaṇe vīsaṃpi sataṃpi datvā ñātakānaṃ nibbattaṭṭhānaṃ pucchanti.
Te anupubbena sāvatthiṃ patvā jetavanassa avidūre nivāsaṃ gaṇhiṃsu.
Te bhuttapātarāsaṃ mahājanaṃ gandhamālādihatthaṃ dhammassavanāya gacchantaṃ
disvā "kahaṃ gacchathāti pucchitvā, "vihāraṃ dhammassavanāyāti vutte,
"tattha gantvā kiṃ karissatha? amhākaṃ vaṅgīsabrāhmaṇasadiso natthi,
matamanussānaṃ sīsaṃ ākoṭetvā nibbattaṭṭhānaṃ jānāti,
ñātakānaṃ nibbattaṭṭhānaṃ pucchathāti āhaṃsu. Te "vaṅgīso
kiṃ jānāti, amhākaṃ satthārā sadiso natthīti vatvā, itarehipi
"vaṅgīsasadiso natthīti vutte, kathaṃ vaḍḍhetvā "ethadāni vo
vaṅgīsassa vā amhākaṃ vā satthu jānanabhāvaṃ jānissāmāti te

---------------------------------------------------------------------------------------------
page185.
Ādāya vihāraṃ agamaṃsu. Satthā tesaṃ āgamanabhāvaṃ ñatvā "niraye
tiracchānayoniyaṃ manussaloke devaloketi catūsu ṭhānesu nibbattānaṃ
cattāri sīsāni khīṇāsavasīsañcāti pañca sīsāni āharāpetvā
paṭipāṭiyā ṭhapāpetvā āgatakāle vaṅgīsaṃ pucchi "tvaṃ kira sīsaṃ
ākoṭetvā matakānaṃ nibbattaṭṭhānaṃ jānāsīti. "āma jānāmīti.
"idaṃ kassa sīsanti. So taṃ ākoṭetvā "niraye nibbattassāti
āha. Athassa satthā "sādhūti sādhukāraṃ datvā itarānipi tīṇi
sīsāni pucchitvā tena avirajjhitvā vuttavuttakkhaṇe tatheva
sādhukāraṃ datvā pañcamaṃ sīsaṃ dassetvā "idaṃ kassāti pucchi.
So taṃ ākoṭetvā nibbattaṭṭhānaṃ na jānāti. Atha naṃ satthā
"kiṃ vaṅgīsa na jānāsīti vatvā, "āma na jānāmīti vutte,
"ahaṃ jānāmīti āha. "kena jānāsīti. "mantabalena jānāmīti. 1-
Atha naṃ vaṅgīso yāci "detha me imaṃ mantanti. "na sakkā
apabbajitassa dātunti. So "imasmiṃ mante gahite, sakalajambudīpe
ahaṃ jeṭṭhako bhavissāmīti cintetvā te brāhmaṇe "tumhe
tattheva katipāhaṃ vasatha, ahaṃ pabbajissāmīti uyyojetvā satthu
santike pabbajitvā laddhūpasampado vaṅgīsatthero nāma ahosi.
Athassa satthā dvattiṃsākārakammaṭṭhānaṃ datvā "mantassa parikammaṃ
sajjhāyāhīti āha. So taṃ sajjhāyanto antarantarā brāhmaṇehi
"gahito te mantoti pucchiyamāno "āgametha tāva, gaṇhāmīti
@Footnote: 1. Sī. Ma. Yu. "kena....jānāmīti iti natthi.

---------------------------------------------------------------------------------------------
page186.
Vatvā katipāhasseva arahattaṃ patvā puna brāhmaṇehi puṭṭho
"abhabbodānāhaṃ āvuso gantunti āha. Taṃ sutvā bhikkhū "ayaṃ
bhante abhūtena aññaṃ byākarotīti satthu ārocesuṃ. Satthā
"mā bhikkhave evaṃ avacuttha, idāni bhikkhave mama putto
cutipaṭisandhikusalo jātoti vatvā imā gāthā abhāsi
        "cutiṃ yo vedi sattānaṃ     upapattiñca sabbaso,
         asattaṃ sugataṃ buddhaṃ        tamahaṃ brūmi brāhmaṇaṃ.
         Yassa gatiṃ na jānanti      devā gandhabbamānusā,
         khīṇāsavaṃ arahantaṃ         tamahaṃ brūmi brāhmaṇanti.
     Tattha "yo vedīti: yo sattānaṃ sabbākārena cutiñca
paṭisandhiñca pākaṭaṃ katvā jānāti, tamahaṃ alaggatāya asattaṃ
paṭipattiyā suṭṭhugatattā sugataṃ catunnaṃ saccānaṃ buddhatāya buddhaṃ
brāhmaṇaṃ vadāmīti attho.
     Yassāti: yassete devādayo gatiṃ na jānanti, tamahaṃ āsavānaṃ
khīṇatāya khīṇāsavaṃ kilesehi ārakattā arahantaṃ brāhmaṇaṃ vadāmīti
attho.
         Desanāvasāne bahū sotāpattiphalādīni pāpuṇiṃsūti.
                     Vaṅgīsattheravatthu.
                      ----------

---------------------------------------------------------------------------------------------
page187.
               37. Dhammadinnātherīvatthu. (300)
     "yassa pure cāti imaṃ dhammadesanaṃ satthā veḷuvane
viharanto dhammadinnaṃ bhikkhuniṃ ārabbha kathesi.
     Ekadivasaṃ hi tassā gihikāle sāmiko visākho upāsako
satthu santike dhammaṃ sutvā anāgāmiphalaṃ patvā cintesi "mayā
sabbaṃ sāpateyyaṃ dhammadinnaṃ paṭicchāpetuṃ vaṭṭatīti. So tato
pubbe āgacchanto dhammadinnaṃ vātapānena olokentiṃ disvā
sitaṃ karoti. Taṃdivasaṃ pana vātapāne ṭhitaṃ anolokentova
agamāsi. Sā "kiṃ nukho idanti cintetvā "hotu, bhojanakāle
jānissāmīti bhojanavelāya bhattaṃ upanāmesi. So aññesu divasesu
"ehi, ekato bhuñjāmāti vadati. Taṃdivasaṃ pana tuṇhībhūtova
bhuñji. Sā "kenacideva kāraṇena kupito bhavissatīti cintesi.
Atha naṃ visākho sukhanisinnavelāya taṃ pakkositvā "dhammadinne
imasmiṃ gehe sabbaṃ sāpateyyaṃ paṭicchāhīti āha. Sā "kuddhā
nāma sāpateyyaṃ na paṭicchāpenti, kinnu kho etanti cintetvā
"tumhe pana sāmīti āha. "ahaṃ ito paṭṭhāya na kiñci
vicāressāmīti. "tumhehi chaḍḍitaṃ kheḷaṃ ko paṭicchissati, evaṃ sante,
mama pabbajjaṃ anujānāthāti. So "sādhu bhaddeti sampaṭicchitvā
mahantena sakkārena taṃ bhikkhunīupassayaṃ netvā pabbājesi. Sā
laddhūpasampadā dhammadinnātherī nāma ahosi. Sā vivekakāmatāya

---------------------------------------------------------------------------------------------
page188.
Bhikkhunīhi saddhiṃ janapadaṃ gantvā tattha viharantī na cirasseva saha
paṭisambhidāhi arahattaṃ patvā "idāni maṃ nissāya ñātijanā
puññāni karissantīti punadeva rājagahaṃ paccāgañchi. Upāsako tassā
āgatabhāvaṃ sutvā "kena nu kho kāraṇena āgatāti bhikkhunīupassayaṃ
gantvā theriṃ [1]- vanditvā ekamantaṃ nisinno "ukkaṇṭhitā nu
khosi ayyeti vattuṃ appaṭirūpaṃ, pañhamekaṃ naṃ pucchissāmīti
cintetvā sotāpattimagge pañhaṃ pucchi. Sā taṃ vissajjesi.
Upāsako teneva upāyena sesamaggesupi pañhaṃ pucchitvā,
atikkamma pañhassa puṭṭhakāle tāya "accasarā kho āvuso 2-
visākhāti vatvā "ākaṅkhamāno satthāraṃ upasaṅkamitvā imaṃ
pañhaṃ puccheyyāsīti vutte, theriṃ vanditvā uṭṭhāyāsanā satthu
santikaṃ gantvā taṃ kathāsallāpaṃ sabbaṃ bhagavato ārocesi. Satthā
"sukathitaṃ mama dhītāya dhammadinnāya, ahañcetaṃ pañhaṃ vissajjento
evameva vissajjeyyanti vatvā dhammaṃ desento imaṃ gāthamāha
        "yassa pure ca pacchā ca     majjhe ca natthi kiñcanaṃ
         akiñcanaṃ anādānaṃ         tamahaṃ brūmi brāhmaṇanti.
     Tattha "pureti: atītesu khandhesu.
     Pacchāti: anāgatesu khandhesu.
     Majjheti: paccuppannesu khandhesu.
@Footnote: 1. etthantare "disvāti atthi.      2. Ma. acchariyaṃ āvuso.

---------------------------------------------------------------------------------------------
page189.
     Natthi kiñcananti: yassa tesu tīsu ṭhānesu taṇhāgāhasaṅkhātaṃ
kiñcanaṃ natthi, tamahaṃ rāgakiñcanādīhi akiñcanaṃ kassaci gahaṇassa
abhāvena anādānaṃ brāhmaṇaṃ vadāmīti attho.
        Desanāvasāne bahū sotāpattiphalādīni pāpuṇiṃsūti.
                    Dhammadinnātherīvatthu.
                      ----------
               38. Aṅgulimālattheravatthu. (301)
     "usabhanti imaṃ dhammadesanaṃ satthā jetavane viharanto
aṅgulimālattheraṃ ārabbha kathesi.
     Vatthu "na ve kadariyā devalokaṃ vajantīti gāthāvaṇṇanāyaṃ
vuttameva. Vuttañhi tattha "bhikkhū aṅgulimālaṃ pucchiṃsu "kiṃ nu kho
āvuso duṭṭhahatthiṃ chattaṃ dhāretvā ṭhitaṃ disvā na bhāyasīti.
"na bhāyāmi āvusoti. Te satthāraṃ āhaṃsu "aṅgulimālo bhante
abhūtena aññaṃ byākarotīti. Satthā "na bhikkhave mama putto
aṅgulimālo bhāyati, khīṇāsavausabhānañhi antare jeṭṭhakausabhā
mama puttasadisā bhikkhū na bhāyantīti vatvā brāhmaṇavagge imaṃ
gāthamāha
        "usabhaṃ pavaraṃ vīraṃ        mahesī vijitāvinaṃ
         anejaṃ nahātakaṃ buddhaṃ    tamahaṃ brūmi brāhmaṇanti.

---------------------------------------------------------------------------------------------
page190.
     Tassattho: acchambhitatthena usabhasadisatāya usabhaṃ uttamatthena
pavaraṃ viriyasampattiyā vīraṃ mahantānaṃ sīlakkhandhādīnaṃ esitattā
mahesiṃ tiṇṇaṃ mārānaṃ vijitattā vijitāvinaṃ nahātakkilesatāya
nahātakaṃ catusaccabuddhatāya buddhaṃ taṃ evarūpaṃ ahaṃ brāhmaṇaṃ
vadāmīti.
          Desanāvasāne bahū sotāpattiphalādīni pāpuṇiṃsūti.
                    Aṅgulimālattheravatthu.
                      ----------
               39. Devahitabrāhmaṇavatthu. (302)
     "pubbenivāsanti imaṃ dhammadesanaṃ satthā jetavane virahanto
devahitabrāhmaṇassa pañhaṃ ārabbha kathesi.
     Ekasmiṃ hi samaye bhagavā vātehi ābādhiko hutvā
upavānattheraṃ uṇhodakatthāya devahitabrāhmaṇassa santikaṃ pahiṇi.
So gantvā satthu ābādhikabhāvaṃ ācikkhitvā uṇhodakaṃ yāci.
Taṃ sutvā brāhmaṇo tuṭṭhamānaso hutvā "lābhā vata me,
yaṃ mama santikaṃ sammāsambuddho uṇhodakassatthāya pahiṇīti
uṇhodakassa kājaṃ purisena gāhāpetvā phāṇitassa ca puṭaṃ
upavānattherassa pādāsi. Thero taṃ gāhāpetvā vihāraṃ gantvā

---------------------------------------------------------------------------------------------
page191.
Satthāraṃ uṇhodakena nahāpetvā uṇhodakena phāṇitaṃ āloḷetvā
bhagavato pādāsi. Tassa taṃ khaṇaṃyeva so ābādho paṭipassambhi
brāhmaṇo cintesi "kassa nu kho deyyadhammo dinno mahapphalo
hoti, satthāraṃ pucchissāmīti. So satthu santikaṃ gantvā tamatthaṃ
pucchanto imaṃ gāthamāha
        "kattha dajjā deyyadhammaṃ,     kattha dinnaṃ mahapphalaṃ,
         kathaṃ hi yajamānassa          kathaṃ ijjhanti dakkhiṇāti.
     Athassa satthā "evarūpassa brāhmaṇassa dinnaṃ mahapphalaṃ
hotīti vatvā brāhmaṇaṃ pakāsento imaṃ gāthamāha
        "pubbenivāsaṃ yo vedi       saggāpāyañca passati
         atho jātikkhayaṃ patto       abhiññā vosito muni,
         sabbavositavosānaṃ          tamahaṃ brūmi brāhmaṇanti.
     Tassattho: yo pubbenivāsaṃ pākaṭaṃ katvā jānāti chabbīsati-
devalokabhedaṃ saggañca catubbidhaṃ apāyañca dibbacakkhunā passati
atho jātikkhayasaṅkhātaṃ arahattaṃ patto abhiññeyyaṃ dhammaṃ
abhijānitvā pariññeyyaṃ parijānitvā pahātabbaṃ pahāya sacchikātabbaṃ
sacchikatvā vosito nibbānaṃ patto vusitavosānaṃ vā patto
āsavakkhayappaññāya monabhāvaṃ pattattā muni, tamahaṃ sabbesaṃ
kilesānaṃ vosānaṃ arahattamaggaññāṇaṃ brahmacariyavāsaṃ vutthabhāvena
sabbavositavosānaṃ brāhmaṇaṃ vadāmīti.

---------------------------------------------------------------------------------------------
page192.
     Desanāvasāne bahū sotāpattiphalādīni pāpuṇiṃsu, brāhmaṇopi
pasannamānaso saraṇesu patiṭṭhāya upāsakattaṃ pavedesīti.
                    Devahitabrāhmaṇavatthu.
                 Brāhmaṇavaggavaṇṇanā niṭṭhitā.
                     Chabbīsatimo vaggo.
                      ----------

---------------------------------------------------------------------------------------------
page193.
     Ettāvatā "sabbapaṭhame yamakavagge cuddasa vatthūni, appamādavagge
nava, cittavagge nava, pupphavagge dvādasa 1-, bālavagge paṇṇarasa 2-,
paṇḍitavagge ekādasa, arahantavagge dasa, sahassavagge cuddasa,
pāpavagge dvādasa, daṇḍavagge ekādasa, jarāvagge nava,
attavagge dasa, lokavagge ekādasa, buddhavagge nava,
sukhavagge aṭṭha, piyavagge nava, kodhavagge aṭṭha, malavagge
dvādasa, dhammaṭṭhavagge dasa, maggavagge dasa, pakiṇṇakavagge
nava, nirayavagge nava, nāgavagge aṭṭha, taṇhāvagge dvādasa,
bhikkhuvagge dvādasa, brāhmaṇavagge ekūnacattālīsāti ekenūnāni
tīṇi vatthusatāni 3- pakāsetvā nātisaṅkhepanātivitthāravasena
uparacitā dvāsattatibhāṇavārappamāṇā dhammapadassa aṭṭhakathā
niṭṭhitā 4-.
         Pattaṃ dhammapadaṃ yena       dhammarājenanuttaraṃ,
         gāthā dhammapade tena     bhāsitā yā mahesinā
         satevīsā catussatā       catussaccavibhāvinā
         satattayamhi vatthūnaṃ        ekenūne samuṭṭhitā,
         vihāre adhirājena       kāritamhi kataññunā
         pāsāde sirikūṭassa       rañño viharatā mayā
@Footnote: 1. Sī. Yu. ekādasa.  2. Sī. Yu. cuddasa. tesu potthakesu pana vatthūni kamena
@dvādaseva ceva paṇṇaraseva ca honti.  3. imāni sakalīyamānāni ekādhikāni tīṇi
@satāni honti.   4. buddhavagge navāti pakkhipitvā kate, imāni sakalīyamānāni
@dvādhikāni tīṇi vatathusatāni honti.

---------------------------------------------------------------------------------------------
page194.
         Atthabyañjanasampannaṃ       atthāya ca hitāya ca
         lokassa lokanāthassa      saddhammaṭṭhitikāmatā
         tāsaṃ aṭṭhakathaṃ etaṃ       karontena sunimmalaṃ
         dvāsattatippamāṇāya      bhāṇavārehi pāliyā
         yaṃ pattaṃ kusalaṃ, tena      kusalā sabbapāṇinaṃ
         sabbe ijjhantu saṅkappā   phalantā madhuraṃ phalanti.
     Paramavisuddhasaddhābuddhiviriyapaṭimaṇḍitena sīlācārajjavamaddavā-
diguṇasamudayasamuditena sakasamayasamayantaragahanajjhogāhanasamatthena
paññāveyyattisamannāgatena tepiṭakapariyattippabhede sāṭṭhakathe
satthusāsane appaṭihataññāṇappaveditena 1- mahāveyyākaraṇena
karaṇasampattijanitasukhaviniggatamadhurodāravacanalāvaṇṇayuttena yutta-
muttavādinā vādivarena mahākavinā chaḷabhiññāpaṭisambhidādippabheda-
guṇappaṭimaṇḍite uttarimanussadhamme appaṭihatabuddhīnaṃ theravaṃsappadīpānaṃ
therānaṃ mahāvihāravāsīnaṃ vaṃsālaṅkārabhūtena vipulavisuddhabuddhinā
buddhaghosoti garūhi gahitanāmadheyyena therena katāyaṃ dhammapadassa
atthavaṇṇanā.
                     ------------