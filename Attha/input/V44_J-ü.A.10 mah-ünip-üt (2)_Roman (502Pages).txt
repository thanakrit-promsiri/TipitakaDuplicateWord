AṬṬHAKATHĀ Book 44 : PĀḶI ROMAN
Jā.A.10 mahānipāt (2)

Page 1-100.

page1.
                      Mahānipātavaṇṇanā
                     -------------
                       bhūridattajātakaṃ
      yaṃkiñci ratanamatthīti idaṃ satthā sāvatthiyaṃ upanissāya jetavane
viharanto uposathike upāsake ārabbha kathesi.
      Te kira uposathadivase pātova uposathaṃ adhiṭṭhāya dānaṃ datvā
pacchābhattaṃ gandhamālādihatthā jetavanaṃ gantvā dhammassavanavelāya
ekamantaṃ nisīdiṃsu. Tadā pana satthā dhammasabhaṃ āgantvā
alaṅkatabuddhāsane nisīditvā bhikkhusaṃghaṃ oloketvā bhikkhuādīsu pana ye
ārabbha dhammakathā samuṭṭhāti tehi saddhiṃ tathāgatā sallapanti tasmā
ajja upāsake ārabbha pubbacariyapaṭisaṃyuttā dhammakathā samuṭṭhahissatīti
ñatvā upāsakehi saddhiṃ sallapanto uposathikattha upāsakāti
pucchitvā āma bhanteti vutte sādhu upāsakā kalyāṇaṃ vo kataṃ
anacchariyaṃ kho panetaṃ yaṃ tumhe mādisaṃ buddhaṃ ovādadāyakaṃ labhantā
uposathaṃ kareyyātha porāṇakapaṇḍitā anācariyakāpī mahantaṃ yasaṃ
pahāya uposathaṃ kariṃsuyevāti vatvā tuṇhī ahosi tehi yācito
atītaṃ āhari
      atīte bhikkhave bārāṇasiyaṃ brahmadatto nāma rājā rajjaṃ
kārento puttassa uparajjaṃ datvā tassa mahantaṃ yasaṃ disvā rajjampi
me  gaṇheyyāti uppannāsaṅko taṃ pakkosāpetvā na sakkā

---------------------------------------------------------------------------------------------
page2.
Tāta idha vasituṃ tavaṃ ito nikkhamitvā yattha te ruccati tattha
vasitvā mamaccayena kulasantakaṃ rajjaṃ gaṇhāhīti āha. So sādhūti
sampaṭicchitvā pitaraṃ vanditvā nagarā nikkhamitvā anupubbenayeva
yamunaṃ gantvā yamunāya ca samuddassa ca pabbatassa ca antare
paṇṇasālaṃ māpetvā vanamūlaphalāhāro tattha paṭivasati. Tadā
samuddaṭṭhikā nāgabhavane ekā matapatikā nāgamāṇavikā aññāsaṃ
sapatikānaṃ yasaṃ oloketvā kilesaṃ nissāya ukkaṇṭhitā nāgabhavanā
nikkhamitvā samuddatīre vicarantī rājaputtassa padavalañjaṃ disvā
padānusārena  gantvā taṃ paṇṇasālaṃ addasa. Tadā rājaputto phalatthāya
araññaṃ gato hoti. Sā paṇṇasālaṃ pavisitvā kaṭṭhattharakañca
sesaparikhāre ca disvā cintesi idaṃ ekassa pabbajitassa vasanaṭṭhānaṃ
bhavissati vīmaṃsissāmi naṃ saddhāpabbajito nu kho no vā sace hi
saddhāpabbajito bhavissati nekkhammādhamutto na me alaṅkatasayanaṃ
sādiyissati sace kāmābhirato bhavissati na saddhāpabbajito mama
sajjitasayanasmiyeva nipajjissati atha naṃ gahetvā attano sāmikaṃ katvā
idheva vasissāmīti. Sā nāgabhavanaṃ gantvā dibbapubphāni ceva
dibbagandhe ca āharitvā pupphasayanaṃ sajjetvā paṇṇasālāyaṃ
pupphupahāraṃ katvā gandhacuṇṇāni vikīritvā paṇṇasālaṃ alaṅkaritvā
nāgabhavanameva gatā. Rājaputto sāyaṇhasamayaṃ āgantvā
paṇṇasālaṃ paviṭṭho taṃ pavuttiṃ disvā kena nukho imaṃ sayanaṃ sajjitanti
phalāphalaṃ paribhuñjitvā aho sugandhāni pupphāni aho sugandhāni

---------------------------------------------------------------------------------------------
page3.
Pupphāni manāpaṃ vata me katvā sayanaṃ paññattanti na saddhāpabbajitabhāvena
somanassajāto pupphasayane parivatetvā nipanno niddaṃ
okamitvā puna divase suriyuggamane uṭṭhāya paṇṇasālaṃ asammajjitvā
vanamūlaphalāphalatthāya agamāsi. Tasmiṃ khaṇe nāgamāṇavikā āgantvā
milātāni pupphāni disvā kāmādhimutto esa na saddhāya pabbajito
sakkā naṃ gaṇhitunti ñatvā porāṇapupphāni nīharitvā aññāni
pupphāni āharitvā tatheva pupphasayanaṃ sajjetvā paṇṇasālaṃ alaṅkaritvā
caṅkame ca pupphāni vikīritvā nāgabhavanameva gatā. So taṃ
divasampi pupphasayane sayitvā puna divase cintesi ko nukho imaṃ
paṇṇasālaṃ alaṅkarotīti. So phalāphalatthāya agantvā paṇṇasālāto
avidūre paṭicchanne ṭhāne aṭṭhāsi. Itarāpi bahū gandhe ceva
pupphāni ca ādāya assamapadaṃ āgacchati. Rājaputto uttamarūpadharaṃ
nāgamāṇavikaṃ disvāva paṭibaddhacitto attānaṃ adassetvā tassā
paṇṇasālaṃ pavisitvā pupphasayanaṃ sajjanakāle pavisitvā kāsi tavanti
pucchi. Sā nāgamāṇavikā nāma sāmīti. Sassāmikā
assāmikāsīti pucchi. Sāmi ahaṃ pubbe sassāmikā idāni assāmikā
vidhavā jātā tavampana kattha vāsikosīti. Ahaṃ bārāṇasirañño
putto brahmadattakumāro nāma tavampana nāgabhavanaṃ pahāya kasmā idha
vicarasīti. Sāmi ahaṃ tattha sassāmikānaṃ nāgamānavikānaṃ yasaṃ
oloketvā kilesaṃ nissāya ukkaṇṭhitā tato nikkhamitvā sāmikaṃ
pariyesantī vicarāmīti. Tena hi bhadde ahampi na saddhāpabbajito

---------------------------------------------------------------------------------------------
page4.
Pitarā nīharitattā idhāgantvā viharāmi tavaṃ mā cintayi ahante
sāmiko bhavissāmi ubhopi idha samaggasaṃvāsaṃ vasissāmāti. Sā
sādhūti sampaṭicchi. Tato paṭṭhāya te ubhopi tattheva samaggasaṃvāsaṃ
vasiṃsu. Sā attano ānubhāvena mahārahaṃ gehaṃ māpetvā mahārahaṃ
pallaṅkaṃ āharitvā sayanaṃ paññāpesi. So tato paṭṭhāya
mūlaphalāphalaṃ akhāditvā dibbannapānameva bhuñjitvā jīvitaṃ kappesi.
Aparabhāge nāgamāṇavikā gabbhaṃ paṭilabhitvā puttaṃ vijāyi. Tassa
sāgaratīre jātattā sāgarabrahmadattoti nāmaṃ kariṃsu. Tassa padasā
gamanakāle nāgamāṇavikā dhītaraṃ vijāyi. Tassā samuddatīre jātattā
samuddajāti nāmaṃ kariṃsu. Gate ca pana kālantare atheko
bārāṇasivāsī vanacarako taṃ ṭhānaṃ patto katapaṭisanthāro rājaputtaṃ
sañjānitvā katipāhaṃ tattha vasitvā deva ahaṃ tumhākaṃ idha vasanabhāvaṃ
rājakulassa ārocessāmīti vatvā taṃ vanditvā tato nikkhamitavā
nagaraṃ agamāsi. Tadā rājā kālamakāsi. Amaccā tassa
sarīrakiccaṃ katvā sattame divase sannipatitvā arājikaṃ rajjaṃ nāma na
saṇṭhāti rājaputtassa vasanaṭṭhānaṃ vā atthibhāvaṃ vā natthibhāvaṃ vā
na jānāma phussarathaṃ visajjetvā rājānaṃ gahissāmāti mantayiṃsu.
Tasmiṃ khaṇe vanacarako nagaraṃ pavisitvā tesaṃ taṃ kathaṃ sutvā amaccānaṃ
santikaṃ gantvā ahaṃ rāputtassa santike tayo cattāro divase
vasitvā āgatomhīti taṃ pavuttiṃ ācikkhi. Atha taṃ sutvā amaccā
tassa sakkāraṃ katvā tena magganāyakena tattha gantvā

---------------------------------------------------------------------------------------------
page5.
Katapaṭisanthārā rañño kālakatabhāvaṃ ārocetvā deva rajjaṃ paṭipajjāhīti
āhaṃsu. So nāgamāṇavikāya cittaṃ jānissāmīti taṃ upasaṅkamitvā
bhadde pitā me kālakato amaccā mayhaṃ chattaṃ ussāpetuṃ idha
āgatā gacchāma bhadde ubhopi dvādasayojanikāya bārāṇasiyaṃ rajjaṃ
kāressāma tvaṃ soḷasannaṃ itthīsahassānaṃ jeṭṭhakā bhavissasīti āha.
Sāmi na sakkā mayā tayā saddhiṃ gantunti. Kiṃ kāraṇāti.
Mayaṃ ghoravisā khippakodhā appamattakenapi kujjhāma sapativāso ca
nāma bhāriyo sacāhaṃ kiñci disvā vā sutvā vā kuddhā kiñci
olokessāmi bhasmamuṭṭhi viya vippakīrissati iminā kāraṇena na
sakkā mayā tayā saddhiṃ gantunti. Rājaputto puna divasepi taṃ
yācateva. Atha naṃ sā evamāha ahaṃ tāva kenaci pariyāyena
na gamissāmi ime pana me puttā nāgakumārā tava sambhavena
jātattā manussajātikā sace te mayi sineho atthi imesu
appamatto bhava ime kho pana udakavījakā sukhumālā maggaṃ gacchantā
vātātapena kilamitvā mareyyuṃ ekannāvaṃ khanāpetvā udakassa
pūretvā tāya te udakakīḷaṃ kīḷāpetvā netvā nagarepi tesaṃ anto
vatthusamiṃyeva pokkharaṇiṃ kāreyyāsi evaṃ te na kilamissantīti.
Sā evañca pana vatvā rājaputtaṃ vanditvā padakkhiṇaṃ katvā putte
āliṅgitvā thanantare nipajjāpetvā sīse cumbitvā rājaputtassa niyyā
detvā roditvā kanditvā tattheva antarahitā nāgabhavanameva agamāsi.
Rājaputtopi domanassappatto assupuṇṇehi nettehi nivesanā

---------------------------------------------------------------------------------------------
page6.
Nikkhamitvā akkhīni puñchitvā amacce upasaṅkami. Te taṃ tattheva
abhisiñcitvā deva ammahākaṃ nagaraṃ gacchāmāti vadiṃsu. Tena hi
sīghaṃ nāvaṃ khanitvā sakaṭaṃ āropetvā udakassa pūretvā udakapiṭṭhe
vaṇṇagandhasampannāni nānāpupphāni vikīratha mama puttā udakavījakā
te tattha kīḷantā sukhaṃ gamissantīti. Amaccā tathā kariṃsu.
Rājā bārāṇasiṃ patvā alaṅkatanagaraṃ pavisitvā soḷasasahassāhi
nāṭkitthīhi amaccādīhi ca parivuto mahātale nisīditvā sattāhaṃ
mahāpānaṃ pivitvā puttānaṃ atthāya pokkharaṇiṃ kāresi. Te tattha
nivaddhaṃ kīḷiṃsu. Athekadivasaṃ pokkharaṇiyaṃ udake pavesiyamāne
ekokacchapo pavisitvā nikkhamanaṭṭhānaṃ apassanto pokkharaṇītale
nimujjitvā dārakānaṃ kīḷanakāle udakato uṭṭhāya sīsaṃ nīharitvā te
oloketvā puna udake nimujji. Te taṃ disvā bhītatasitā
pitu santikaṃ gantvā tāta pokkharaṇiyaṃ eko yakkho amhe
tāsetīti vadiṃsu. Rājā gacchatha naṃ gaṇhathāti rājapurise āṇāpesi.
Te jālaṃ khipitvā kacchapaṃ ādāya rañño dassesuṃ. Kumārā taṃ
disvā esa tāta pisāco esa tāta pisācoti viraviṃsu. Rājā
puttasinehena kacchapassa kujjhitvā gacchathassa kammakaraṇaṃ karothāti
āṇāpesi. Tattheko ayaṃ rājaveriko etaṃ udukkhale pakkhitvā
musalehi koṭṭetvā cuṇṇaṃ kātuṃ vaṭṭatīti āha. Ekacce
aggimhi tīhi pākehi pacitvā khādituṃ vaṭṭatīti āhaṃsu. Ekacce
aṅgāresu uttānaṃ katvā tāpetuṃ vaṭaṭatīti āhaṃsu. Ekacce

---------------------------------------------------------------------------------------------
page7.
Antokaṭāheyeva naṃ pacituṃ vaṭṭatīti āhaṃsu. Eko pana udakabhīruko
amacco imaṃ kacchapaṃ yamunāya āvaṭṭe pakkhituṃ vaṭṭati tattha
mahāvināsaṃ pāpuṇissati evarūpā hissa kammakaraṇā natthīti āha.
Kacchapo tassa kathaṃ sutvā sīsaṃ nīharitvā evamāha ambho kinte
mayā aparādho kato yo maṃ evarūpaṃ kammakaraṇaṃ vicāresi mayā hi
sakkā itare kammakaraṇe sahituṃ ayampana atikakkhalo mā evarūpaṃ
avacāti. Taṃ sutvā rājā imaṃ dukkhaṃ etadeva kāretuṃ vaṭṭatīti
yamunāya āvaṭṭe khipāpesi. So ekaṃ nāgabhavanagāmiṃ udakavāhaṃ patvā
nāgabhavanaṃ agamāsi. Atha naṃ tasmiṃ udakavāhe kīḷantā dhataraṭṭhassa
nāgarañño puttā nāgamāṇavakā disvā gaṇhatha naṃ dāsanti āhaṃsu.
So cintesi ahaṃ bārāṇasīrañño hatthā muñcitvā idāni
evarūpānaṃ pharusānaṃ nāgānaṃ hatthaṃ patto kena nukho upāyena
muñceyyanti. So attheko upāyo ahaṃ musāvādaṃ katvā
muñceyyanti cintetvā tumhe dhataraṭṭhassa nāgarañño santikā hutvā
kasmā maṃ evaṃ vadetha ahaṃ cittacūḷo nāma kacchapo bārāṇasirañño
dūto dhataraṭṭhassa santikaṃ āgato amhākaṃ rājā dhataraṭṭhassa dhītaraṃ
dātukāmo maṃ pahiṇi tassa maṃ dassethāti āha. Te saddahitvā
somanassajātā taṃ ādāya rañño santikaṃ gantvā tamatthaṃ
ārocesuṃ. Rājā ānetha nanti taṃ pakkosāpetvā taṃ disvāva
anattamano hutvā evarūpo lāmakasarīro dūtakammaṃ kātuṃ na sakkotīti āha
. Taṃ sutvā kacchapo kimpana mahārāja dūtehi nāma

---------------------------------------------------------------------------------------------
page8.
Tālappamāṇehi bhavitabbaṃ sarīraṃ hi khuddakaṃ vā mahantaṃ vā appamāṇaṃ
gatagataṭṭhāne kammanipphādanameva pamāṇaṃ iti mahārāja amhākaṃ rañño
bahū dūtā thale kammaṃ manussā karonti ākāse pakkhino karonti
udake ahaṃ cittacūḷo nāma ṭhānantarappatto rājavallabho
gāmaparibhogo mā maṃ paribhavathāti attano guṇaṃ vaṇṇesi. Atha naṃ
dhataraṭṭho pucchi kena panatthena raññā pesitosīti. Mahārāja
amhākaṃ rājā maṃ evamāha mayā sakalajambūdīpehi rājūhi saddhiṃ
mittadhammo kato idāni dhataraṭṭhena nāgarājena saddhiṃ mittadhammaṃ
kātuṃ vaṭṭatīti mama dhītaraṃ samuddajaṃ dhataraṭṭhassa dammīti vatvā maṃ
pahiṇi tumhe papañcaṃ akatvā mayā saddhiṃyeva purise pesetvā
divasaṃ vavaṭṭhapetvā dārikaṃ gaṇhathāti. So tusitvā tassa sakkāraṃ
kāretvā tena saddhiṃ cattāro nāgamāṇavake pesesi gacchatha tumhe
rañño vacanaṃ sutvā divasaṃ vavaṭṭhapetvā ethāti. Te sādhūti
vatvā kacchapaṃ gahetvā nāgabhavanā nikkhamiṃsu. Kacchapo yamunāya
ca bārāṇasiyā ca antare ekampadumasaraṃ disvā ekenupāyena
palāyitukāmo evamāha bho nāgamāṇavakā amhākaṃ rājā ca
puttadārā cassa maṃ udake carantaṃ rājanivesanaṃ gataṃ disvā padumāni
no dehi bhiṃsamūlāni dehīti yācanti ahaṃ tesaṃ atthāya tāni
gaṇhissāmi tumhe ettha maṃ visajjetvā maṃ apassantāpi puretaraṃ
rañño santikaṃ gacchatha ahaṃ vo tattheva passissāmīti. Te tassa
kathaṃ saddahitvā taṃ visajjesuṃ. So tattha ekamante niliyi.

---------------------------------------------------------------------------------------------
page9.
Itarepi naṃ adisvā rañño santikaṃ gato bhavissatīti saññāya
māṇavakavaṇṇena rājānaṃ upasaṅkamiṃsu.
                     . Kacchapakaṇḍaṃ.
      Rājā paṭisanthāraṃ katvā kuto āgatatthāti pucchi.
Dhataraṭṭhassa santikā mahārājāti. Kiṃ kāraṇā idhāgatāti. Mahārāja
mayaṃ tassa dūtā dhataraṭṭho vo ārogayaṃ pucchati yañca icchatha
taṃ vo deti tumhākaṃ kira dhītaraṃ samuddajaṃ amhākaṃ rañño
pādaparicārikaṃ katvā dethāti imamatthaṃ pakāsentā paṭhamaṃ gāthamāhaṃsu
         yaṃ kiñci ratanamatthi           dhataraṭṭhanivesane
         sabbāni te upayantu         dhītaraṃ dehi rājinoti.
      Tattha sabbāni te upayantūti tassa nivesane sabbāni ratanāni
tava nivesanaṃ upayantu upagacchantūti attho.
      Taṃ sutvā rājā dutiyaṃ gāthamāha
         na no vivāho nāgehi       katapubbo kudācanaṃ
         taṃ vivāhaṃ asaṃyuttaṃ           kathaṃ amhe karomaseti
      tattha asaṃyuttanati ayuttaṃ tiracchānehi saddhiṃ (saṃsaggaṃ)
ananucchavikaṃ. Amheti amhe manussajātikā samānā kathaṃ tiracchānehi
sambandhaṃ karoma.
      Taṃ sutvā nāgamāṇavakā sace te dhataraṭṭhena saddhiṃ sambandho
ananucchaviko atha kasmā attano upaṭṭhākaṃ cittacūḷaṃ nāma kacchapaṃ
samuddajaṃ nāma te dhītaraṃ dammīti amhākaṃ rañño dūtaṃ pesesi

---------------------------------------------------------------------------------------------
page10.
Evaṃ sāsanaṃ pesetvā idāni te amhākaṃ rājānaṃ paribhavaṃ karontassa
kattabbayuttakaṃ mayaṃ jānissāma mayaṃ hi nāgamāṇavakāti vatvā
rājānaṃ tajjentā dve gāthā abhāsiṃsu
         jīvitaṃ nūna te cattaṃ          raṭṭhaṃ vā manujādipa
         na hi nāgehi kuppitā        ciraṃ jīvanti tādisā
         yo tvaṃ deva manussosi       iddhimantaṃ aniddhimā
         varuṇassa niyaṃ puttaṃ           yāmunaṃ atimaññasīti.
      Tattha raṭṭhaṃ vāti ekaṃsena tayā jīvitaṃ vā raṭṭhaṃ vā cattaṃ.
Tādisāti tumhādisā rājāno evaṃ mahānubhāvehi nāgehi kuppitā
ciraṃ jīvituṃ na sakkonti antarāva antaradhāyanti. Yo tvaṃ devāti deva
yo tvaṃ manusso samānopi. Varuṇassāti varuṇanāgarājassa. Niyaṃ
puttanti ajjhattikaṃ puttaṃ. Yāmunanti yamunāya nadiyā heṭṭhā jātaṃ.
      Tato rājā dve gāthā abhāsi
         nātimaññāmi rājānaṃ         dhataraṭṭhaṃ yasassinaṃ
         dhataraṭṭho hi nāgānaṃ         bahūnamapi issaro
         ahi mahānubhāvopi           na me dhītaramāraho
         khattiyo ca videhānaṃ         abhijātā samuddajāti.
      Tattha bahūnamapīti pañcayojanasatikassa nāgabhavanassa issarabhāvaṃ
sandhāyevāha. Na me dhītaramārahoti evaṃ mahānubhāvopi samāno
paneso ahijātikattā mama dhītaraṃ araho na hoti. Khattiyo ca
videhānanti idaṃ mātupakkhañātakaṃ dassento āha. Samuddajāti

---------------------------------------------------------------------------------------------
page11.
So khattiyo ca videharājaputto mama dhītā ca samuddajā te ubhopi
abhijātā aññamaññaṃ saṃvāsaṃ arahanti na hesā maṇḍūkabhakkhassa
sappassa anucchavikāti āha.
      Taṃ sutvā nāgamāṇavakā taṃ tattheva nāsavātena māretukāmā
hutvāpi amhākaṃpi divasaṃ vavaṭṭhāpanatthāya raññā pesitānaṃ imaṃ
māretvā gantuṃ na yuttaṃ gantvā rañño ācikkhitvā jānissāmāti
te tato uṭṭhāya rājanivesanā nikkhamitvā paṭhaviyaṃ nimujjitvā tattha
gantvā kiṃ tātā laddhā vo rājadhītāti raññā pucchitā rañño
kujjhitvā kiṃ deva amhe akāraṇā yattha vā tattha vā pesesi
sace māretukāmosi idheva no mārehi so tumhe akkosati
paribhāsati attano dhītaraṃ jātimadena ukkhipatīti tena vuttañca avuttañca
vatvā rañño kodhaṃ upādayiṃsu. So attano parisaṃ sannipātāpetuṃ
āṇāpento āha
         kambalassatarā uṭṭhentu      sabbe nāge nivedatha
         bārāṇasiṃ pavajjantu         mā ca kiñci viheṭhayunti.
      Tattha kambalassatarāti kambalassatarā nāma nāgā tassa mama mātu
pakkhikā sinerupāde vasanakā nāgā te ca uṭṭhahantu aññe ca catūsu
disāsu catūsu anudisāsu yattakā ca mayhaṃ vacanakarā te sabbe nāge
nivedatha gantvā jānāpetha khippaṃ kira sannipātethāti āṇāpento
evamāha. Tato sabbeheva sīghaṃ sannipātehi kiṃ karoma devāti
vutte so sabbepi me nāgā khippaṃ bārāṇasiṃ pavajjantūti āha.

---------------------------------------------------------------------------------------------
page12.
Tattha gantvā kiṃ kātabbaṃ deva kiṃ nāsavātappahārena bhasmaṃ karomāti
ca vutte so rājadhītari paṭibaddhacittatāya tassā vināsaṃ anicchanto
mā ca kiñci viheṭhayunti āha. Tumhesu keci kiñci mā
viheṭhyunti attho. Ayameva vā pāṭho.
      Atha naṃ nāgā mahārāja sace koci manusso na viheṭhitabbo
tattha gantvā kiṃ karissāmāti āhaṃsu. Atha ne idañcidañca
karotha ahampi idaṃ nāma karissāmīti ācikkhanto gāthādvayamāha
         nivesanesu sobbhesu        rathiyā caccaresu ca
         rukkhaggesu ca lambantu       vitatā toraṇesu ca
         ahampi sabbasetena         mahatā sumahaṃ puraṃ
         parikkhipissaṃ bhogehi         kāsīnaṃ janayaṃ bhayanti.
      Tattha sobbhesūti pokkharaṇīsu. Rathiyāti rathikāya. Lambantūti
olambantu. Vitatāti vitatasarīrā mahāsarīrā hutvā etesu ceva
nivesanādīsu dvāratoraṇesu ca olambantu ettakaṃ nāgā karontu
karontā ca pana nivesanesu tāva mañcapīṭhānaṃ heṭṭhā ca upari ca
antogabbhabahigabbhādīsu ca pokkharaṇiyaṃ udakapiṭṭhe rathikādīnaṃ passesu
ceva thalesu ca gehesu ca mahantāni sarīrāni māpetvā mahante phaṇe ca
katvā kammāragaggarī viya dhamamānā susūtisaddaṃ karontā olambatha
ceva nipajjatha ca attānampana taruṇadārakānaṃ jarājiṇṇānaṃ
gabbhitthīnaṃ samuddajāya cāti imesaṃ catunnaṃ janānaṃ mā dassayittha ahampi
sabbasetena mahantena sarīrena gantvā sumahantaṃ kāsikapuraṃ sattakkhattuṃ

---------------------------------------------------------------------------------------------
page13.
Bhogehi parikkhipissaṃ mahantena phaṇena chādetvā ekandhakāraṃ katvā
kāsīnaṃ bhayaṃ janayanto susūtisaddaṃ muñcissāmīti. Nāgā tathā
kariṃsu.
      Tamatthaṃ pakāsento satthā āha
         tassa taṃ vacanaṃ sutvā        uragānekavaṇṇino
         bārāṇasiṃ pavajjiṃsu          neva kañci viheṭhayuṃ
         nivesanesu sobbhesu        rathiyā caccaresu ca
         rukkhaggesu ca lambiṃsu        vitatā toraṇesu ca
         ete disvāna lambante     puthū kandiṃsu nāriyo
         nāge soṇḍikate disvā     passasante mahuṃ mahuṃ
         bārāṇasī pabyathitā         āturā samapajjatha
         bāhā paggayha pakkanduṃ      dhītaraṃ dehi rājinoti.
      Tattha anekavaṇṇinoti nīlādivasena anekavaṇṇā evarūpāni
hi te rūpāni māpayiṃsu. Pavajjiṃsūti te aḍḍharattikasamaye pavisiṃsu.
Lambiṃsūti dhataraṭṭhena vuttaniyāmeneva sabbe nāgā tesu tesu ṭhānesu
manussānaṃ sañcāraṃ pacchinditvā olambiṃsu. Dūtā hutvā āgatā
pana cattāro nāgamāṇavakā rañño sayanassa cattāro pāde
parikkhipitvā uparisīse mahante phaṇe katvā mukhatuṇḍehi sīsaṃ
paharantā viya dāṭhāni  vivaritvā passantā aṭṭhaṃsu. Dhataraṭṭhopi
attanā vuttaniyāmeneva nagaraṃ paṭicchādesi. Pabujjhamānā purisā
yato yato hatthaṃ vā pādaṃ vā pasārenti tattha tattha sappaṃ

---------------------------------------------------------------------------------------------
page14.
Phusitvā 1- sappo sappoti viravanti. Puthū kandiṃsūti yesu yesu
gehesu dīpā jalanti tesu tesu itthiyo pabuddhā dvāratoraṇagopānasiyo
olokentā olambante nāge disvā bahū ekappahāreneva
kandiṃsu. Evaṃ sakalanagaraṃ ekakolāhalamahosi. Soṇḍikateti
kataphaṇe. Pakkandunti vibhātāya rattiyā nāgānaṃ assāsavātena
sakalanagare ca rājanivesane ca uppāṭiyamāne viya bhītā manussā
nāgarājāno kissa no viheṭhethāti vatvā tumhākaṃ rājā mama
dhītaraṃ te dassāmīti dhataraṭṭhassa dūtaṃ pesetvā puna tassa dūtehi
āgantvā dehīti vutte amhākaṃ rājānaṃ akkosati paribhāsati sace
amhākaṃ rañño dhītaraṃ na dassati sakalanāgarānaṃ jīvitaṃ natthīti vutte
tena hi no sāmino okāsaṃ detha mayaṃ gantvā rājānaṃ yācissāmāti
yācantā okāsaṃ labhitvā rājadvāraṃ gantvā mahantena ravena
pakkandiṃsu. Bhariyāpissa attano attano gabbhesu nipannakāva deva
dhītaraṃ dhataraṭṭhassa rañño dehīti ekappahāreneva kandiṃsu.
      Tepi cattāro nāgamāṇavakā dehi dehīti tuṇḍehi sīsaṃ
paharantā viya aṭṭhaṃsu. So nipannakova nagaravāsikānañceva attano
bhariyānañca paridevanasaddaṃ sutvā catūhi ca nāgamāṇavakehi tajjitattā
maraṇabhayabhīto mama dhītaraṃ samuddajaṃ dhataraṭṭhassa dammi dammīti tikkhattuṃ
avaca. Taṃ sutvā sabbepi nāgarājāno gāvutamattaṃ ṭhānaṃ
paṭikkamitvā devanagaraṃ viya ekaṃ nagaraṃ māpetvā tattha ṭhitā dhītaraṃ kira
@Footnote: 1 chupitavātipi pāṭho

---------------------------------------------------------------------------------------------
page15.
Pesetūti paṇṇākāraṃ pahiṇiṃsu. Rājā tehi ābhaṭaṃ paṇṇākāraṃ
gahetvā tumhe gacchatha ahaṃ dhītaraṃ mama amaccānaṃ hatthe pahiṇissāmīti
te uyyojetvā dhītaraṃ pakkosāpetvā uparipāsādaṃ āropetvā
sīhapañjaraṃ vivarāpetvā amma passetaṃ alaṅkatanagaraṃ tvaṃ ettha
etassa rañño aggamahesī bhavissasi na dūre ito taṃ nagaraṃ
ukkaṇṭhitakāleyeva idha āgantuṃ sakkā ettha te gantabbanti
saññāpetvā sīsaṃ nahāpetvā sabbālaṅkārehi alaṅkaritvā
paṭicchannayoge nisīdāpetvā attano amaccānaṃ hatthe datvā pāhesi.
Nāgarājāno tassā pacuggamanaṃ katvā mahāsakkāraṃ kariṃsu. Amaccā
nagaraṃ pavisitvā taṃ tassa datvā bahuṃ dhanaṃ ādāya nivattiṃsu.
Rājā dhītaraṃ pāsādaṃ āropetvā alaṅkatadibbasayane nipajjāpesi.
Taṃ khaṇaññeva nāgamāṇavikā khujjavāmanakādivesaṃ gahetvā
manussaparicārikāyo viya naṃ parivārayiṃsu. Sā dibbasayane nipannamattāva
dibbasamphassaṃ phusitvā niddaṃ okkami. Dhataraṭṭho taṃ gahetvā
saddhiṃ nāgaparisāya tattha antarahito nāgabhavaneyeva pāturahosi.
Rājadhītā pabujjhitvā alaṅkatadibbasayanaṃ aññeca suvaṇṇamaṇimayapāsādādayo
uyyānapokkharaṇiyo ca alaṅkatadevanagaraṃ viya nāgabhavanaṃ disvā
khujjādiparicārikāyo pucchi idaṃ nagaraṃ ativiya alaṅkataṃ na amhākaṃ
nagaraṃ viya kassetanti. Sāmikassa te santakaṃ devi na appapuññā
evarūpaṃ sampattiṃ labhanti mahāpuññavatāya te ayaṃ laddhāti.
Dhataraṭṭhopi pañcayojanasatike nāgabhavane bheriṃ cārāpesi yo yo

---------------------------------------------------------------------------------------------
page16.
Samuddajāya sappavaṇṇaṃ dasseti tassa tassa rājadaṇḍaṃ bhavissatīti.
Tasmā ekopi tassā sappavaṇṇaṃ dassetuṃ samattho nāma nāhosi.
Sā manussalokasaññāya evaṃ tattheva tena saddhiṃ sammodamānā
piyasaṃvāsaṃ vasi.
                   . Nagarakaṇḍaṃ niṭṭhitaṃ.
      Sā aparabhāge dhataraṭṭhaṃ paṭicca gambhaṃ paṭilabhitvā puttaṃ
vijāyi. Tassa piyadassanattā sudassanoti nāmaṃ kariṃsu. Tassa
padasā gamanakāle puna aparaṃ puttaṃ vijāyi. Tassa dattoti nāmaṃ
kariṃsu. So pana bodhisatto. Punekaṃ puttaṃ vijāyi. Tassa
subhogoti nāmaṃ kariṃsu. Aparaṃpi puttaṃ vijāyi. Tassa ariṭṭhoti
nāmaṃ kariṃsu. Iti sā cattāro putte vijāyitvāpi nāgabhavanabhāvaṃ na
jānāti. Athekadivasaṃ taruṇanāgā ariṭṭhassa ācikkhiṃsu tava mātā
manussī na nāgīti. Ariṭṭho vīmaṃsissāmi nanti athekadivasaṃ thanaṃ
pivantova sappasarīraṃ māpetvā naṅguṭṭhena mātupādapiṭṭhiṃ ghaṭṭesi.
Sā tassa sappasarīraṃ disvā bhītatasitā mahāravaṃ ravitvā taṃ bhūmiyaṃ
khipi. Nakhenassa akkhi bhindi. Tato lohitaṃ paggharati. Rājā
tassā saddaṃ sutvā kissesā viravīti pucchitvā ariṭṭhena katakiriyaṃ
sutvā gacchatha naṃ gahetvā jīvitakkhayaṃ pāpethāti tajjento āgañchi.
Rājadhītā tassa kuddhabhāvaṃ ñatvā puttasinehena āha deva puttassa
me akkhi bhinnaṃ khamatha me tassāti. Rājā etāya evaṃ vadantiyā
mayā kiṃ sakkā kātunti khami. Taṃ divasaṃ sā idaṃ nāgabhavananti

---------------------------------------------------------------------------------------------
page17.
Aññāsi. Tato paṭṭhāya ariṭṭho kāṇāriṭṭho nāma jāto.
Cattāropi puttā viññutaṃ pāpuṇiṃsu. Atha nesaṃ pitā yojanasatikaṃ
yojanasatikaṃ katvā rajjaṃ adāsi. Mahanto yaso ahosi. Soḷasa
soḷasa nāgakaññāsahassāni parivārayiṃsu. Pitu ekayojanasatikameva
rajjaṃ ahosi. Tayo puttā māse māse mātāpitaro passituṃ
āgacchanti. Bodhisatto pana aḍḍhamāsaṃ āgacchati. Nāgabhavane
samuṭṭhitaṃ pañhaṃ bodhisattova kathesi. Pitarā saddhiṃ virūpakkhamahārājassāpi
upaṭṭhānaṃ gacchati. Tassa santike samuṭṭhitaṃ pañhampi
sova kathesi. Athekadivasaṃ virūpakkhe nāgaparisāya saddhiṃ tidasapuraṃ
gantvā sakkaṃ parivāretvā nisinne devānaṃ antare pañho
samuṭṭhāsi. Tampi koci kathetuṃ nāsakkhi. Pallaṅkavaragato hutvā
mahāsattova kathesi. Atha naṃ devarājā dibbagandhapupphehi pūjetvā
tāta datta tvaṃ paṭhavīsamāya vipulāya paññāya samannāgato ito
paṭṭhāya bhūridatto nāma hohīti bhūridattotissa nāmaṃ akāsi. So
tato paṭṭhāya sakkassa upaṭṭhānaṃ gacchanto alaṅkatavejayantapāsādaṃ
devaccharāhi ākiṇṇaṃ atimanoramaṃ sakkassa sampattiñca disvā
devaloke pihaṃ katvā kiṃ me iminā maṇḍūkabhakkhena attabhāvena
nāgabhavanaṃ gantvā uposathavāsaṃ vasitvā imasmiṃ devaloke
uppattikāraṇaṃ karissāmīti cintetvā nāgabhavanaṃ punāgantvā mātāpitaro
āpucchi amma tāta ahaṃ uposathakammaṃ karissāmīti. Sādhu tāta
karohi karonto pana bahi agantvā imasmiṃyeva nāgabhavane ekasmiṃ

---------------------------------------------------------------------------------------------
page18.
Suññavimāne karohi bahi gatānampana nāgānaṃ mahantaṃ bhayaṃ uppajjatīti.
So sādhūti paṭisuṇitvā tattheva suññavimāne rājuyyāne uposathavāsaṃ
vasi. Atha naṃ nānāturiyahatthā nāgakaññā parivārenti. So
na mayhaṃ idha vasantassa uposathakammaṃ matthakaṃ pāpuṇissati mamussapathaṃ
gantvā uposathaṃ karissāmīti cintetvā nivāraṇabhayena mātāpitūnaṃ
anārocetvā attano bhariyāyo āmantetvā bhadde ahaṃ manussalokaṃ
gantvā yamunāya tīre mahānigrodharukkho atthi tassāvidūre
vammikamatthake bhoge ābhujitvā caturaṅgasamannāgataṃ uposathaṃ adhiṭṭhāya
nipajjitvā uposathakammaṃ karissāmi mayā sabbarattiṃ nipajjitvā upopathakamme
kate aruṇuggamanavelāyameva tumhe dasa dasa itthiyo vārena vārena
turiyahatthā mama santikaṃ gantvā maṃ gandhehi ca pupphehi ca pūjetvā
gāyitvā naccitvā maṃ ādāya nāgabhavanameva āgacchathāti vatvā
tattha gantvā vammikamatthake bhoge ābhujitvā yo me cammaṃ vā
nahāruṃ vā aṭṭhiṃ vā rudhiraṃ 1- vā icchati so taṃ haratūti
caturaṅgasamannāgataṃ uposathaṃ adhiṭṭhāya naṅgalasīsampamāṇaṃ sarīraṃ māpetvā
nipanno uposathakammaṃ akāsi. Aruṇe uṭṭhahanteyeva taṃ nāgamāṇavikā
āgantvā yathānusiṭṭhaṃ paṭipajjitvā nāgabhavanaṃ ānenti. Tassa
iminā niyāmena uposathakammaṃ karontassa dīgho addhā vītivatto.
                  . Uposathakaṇḍaṃ niṭṭhitaṃ.
      Tadā eko bārāṇasīdvāragāmavāsī nesādabrāhmaṇo
@Footnote: 1 ruhirantipi pāṭho

---------------------------------------------------------------------------------------------
page19.
Somadattena nāma puttena saddhiṃ araññaṃ gantvā sūlayantapāsavāgurādīni
oḍetvā mige vadhitvā maṃsaṃ kājenāharitvā vikkīṇanto jīvitaṃ
kappesi. So ekadivasaṃ antamaso godhamattampi alabhitvā tāta
somadatta sace tucchahatthā gamissāma mātā te kujjhissati yaṃkiñci
gahetvāva gamissāmāti vatvā bodhisattassa nipannavammikaṭṭhānābhimukho
gantvā pānīyaṃ pātuṃ yamunaṃ otarantānaṃ migānaṃ padavarañjaṃ disvā
tāta migamaggo paññāyati tvaṃ paṭikkamitvā tiṭṭha ahaṃ pānīyatthāya
āgataṃ migaṃ vijjhissāmīti dhanuṃ ādāya migaṃ olokento ekasmiṃ
rukkhamūle aṭṭhāsi. Atheko migo sāyaṇhasamaye pānīyaṃ pātuṃ
āgato. So taṃ vijjhi. Migo tattha apatitvā saravegena
tajjito lohitena paggharantena palāyi. Pitāputtā ca taṃ
anubandhitvā patitaṭṭhāne maṃsaṃ gahetvā araññā nikkhamantā
suriyatthaṅgamanavelāya taṃ nigordhaṃ patvā idāni akālo na sakkā gantuṃ
idheva vasissāmāti maṃsaṃ ekamante ṭhapetvā rukkhaṃ āruyha
viṭapantare nipajjiṃsu. Brāhmaṇo paccūsasamaye pabujjhitvā
migasaddasavanāya sotaṃ odahi. Tasmiṃ khaṇe nāgamāṇavikāyo
āgantvā bodhisattassa pupphāsanaṃ paññāpesuṃ. So ahisarīraṃ
antaradhāpetvā sabbālaṅkārapaṭimaṇḍitaṃ dibbasarīraṃ māpetvā
sakkalīlāya pupphāsane nisīdi. Nāgamāṇavikāpi naṃ gandhamālādīhi
pūjetvā dibbaturiyāni vādetvā naccagītaṃ upaṭṭhapesuṃ. Brāhmaṇo
taṃ saddaṃ sutvā ko nukho esa jānissāmi nanti cintetvā ambho

---------------------------------------------------------------------------------------------
page20.
Puttāti vatvā puttaṃ pabodhetuṃ asakkonto sayatu esa kilanto
bhavissati ahameva gamissāmīti rukkhā oruyha tassa santikaṃ agamāsi.
Nāgamāṇavikā taṃ disvā saddhiṃ turiyehi bhūmiyaṃ nimujjitvā attano
nāgabhavanameva gatā. Bodhisatto pana ekakova ahosi. Brāhmaṇo
tassa santike ṭhatvā pucchanto dve gāthā abhāsi
                pupphābhihārassa vanassa majjhe
                ko lohitakkho vihatantaraṃso
                kā kambukāyūradharā suvatthā
                tiṭṭhanti nāriyo dasa vandamānā
                ko tvaṃ brahābāhu vanassa majjhe
                virocasi ghaṭasittova aggi
                mahesakkho aññatarosi yakkho
                udāhu nāgosi mahānubhāvoti.
      Tattha pupphābhihārassāti bodhisattassa pūjanatthāya ābhaṭena
dibbapupphābhihārena samannāgatassa. Koti ko nāma tvaṃ.
Lohitakkhoti rattakkho. Viharantaraṃsoti puthulantaraṃso. Kā
kambukāyūradharāti suvaṇṇamayālaṅkāradharā. Brahābāhūti mahābhujo.
Mahābāhūti attho. Vanassa majjheti ko nāma tvaṃ mahābhujo
mahāvanassa majjhe mahānubhāvo uracchadasīsabandhanasubhujānaṃ nāgakaññānaṃ
majjhe ko nu tvaṃ mahesakkhoti.
      Taṃ sutvā mahāsatto sacepi sakkādīsu aññatarohamasmi

---------------------------------------------------------------------------------------------
page21.
Iddhimāti vakkhāmi saddahissatevāyaṃ brāhmaṇo ajja pana mayā
saccameva kathetuṃ vaṭṭatīti attano nāgarājabhāvaṃ kathento āha
         nāgohamasmi iddhimā          tejasī duratikkamo
         ḍaṃseyyaṃ tejasā kuddho        phitaṃ janapadaṃ api
         samuddajā hi me mātā        dhataraṭṭho ca me pitā
         sudassanakaniṭṭhosmi            bhūridattoti maṃ vidūti.
      Tattha tejasīti visatejena tejavā. Duratikkamoti aññena
atikkamituṃ asakkuṇeyyo. Ḍaṃseyyanti sacāhaṃ kuddho phitaṃ janapadaṃpi
ḍaṃseyyaṃ paṭhaviyaṃ mama ḍāṭhāya patitamattāya saddhiṃ paṭhaviyā mama
tejena sabbo janapado bhasmi bhaveyyāti vadati. Sudassanakaniṭṭhosmīti
ahaṃ mama bhātu sudassanassa kaniṭṭho asmi. Vidūti evaṃ
maṃ sabbe pañcayojanasatike nāgabhavane jānanti.
      Idañca pana patvā mahāsatto cintesi ayaṃ brāhmaṇo
caṇḍo pharuso sace ahituṇḍikassa ārocetvā uposathakammassa
me antarāyampi kareyya yannūnāhaṃ imaṃ nāgabhavanaṃ netvā mahantaṃ
yasaṃ datvā uposathakammaṃ addhanīyaṃ kareyyanti. Atha naṃ evamāha
brāmmaṇa mahantaṃ te yasaṃ dassāmi rammaṇīyaṃ nāgabhavanaṃ ehi tattha
gacchāmāti. Sāmi putto me atthi tasmiṃ āgacchante gamissāmīti.
Atha naṃ mahāsatto gaccha brāhmaṇa ānehi nanti vatvā attano
āvāsaṃ ācikkhanto āha
         yaṃ gambhīraṃ sadāvaṭṭaṃ          rahadaṃ bhesmiṃ apekkhasi

---------------------------------------------------------------------------------------------
page22.
         Esa dibyo mamāvāso       anekasataporiso
         mayūrakoñcābhirudaṃ            nīlodaṃ vanamajjhato
         yamunaṃ pavisa mā bhīto         khemaṃ vattavataṃ sivanti.
      Tattha sadāvaṭṭanti sadā pavattaṃ āvaṭṭaṃ. Bhesminti
bhayānakaṃ. Apekkhasīti yaṃ etaṃ evarūpaṃ rahadaṃ passasi.
Mayūrakoñcābhirudanti yamunāya nadiyā ubhosu tīresu vanaghaṭāyaṃ vasantehi mayūrehi
ca koñcehi ca abhirudaṃ upakūjitaṃ. Nīlodanti nīlasalilaṃ. Vanamajjhatoti
vanamajjhena sandamānaṃ. Pavisa mā bhītoti evarūpaṃ yamunaṃ
abhīto hutvā pavisa. Vattavatanti vattasampannānaṃ ācāravantānaṃ
vasanabhūmiṃ pavisa.
      Evañca pana vatvā mahāsatto gaccha brāhmaṇa puttaṃ ānehīti
āha. Brāhmaṇo gantvā puttassa tamatthaṃ ārocetvā taṃ
ānesi. Mahāsatto ubhopi ādāya yamunātīraṃ gantvā tīre
ṭhito āha
         tattha patto sānucaro         saha puttena brāhmaṇa
         pūjito mayhaṃ kāmehi          sukhaṃ brāhmaṇa vacchasīti.
      Tattha pattoti tavaṃ amhākaṃ nāgabhavanaṃ patto hutvā.
Sānucaroti sabhariyo. Mayhanti mama santakehi kāmehi pūjito.
Vacchasīti tattha nāgabhavane sukhaṃ vasissasi.
     Eñca pana vatvā mahāsatto ubhopi te pitāputte attano
ānubhāvena nāgabhavanaṃ ānesi. Tesaṃ tattha gacchantānaṃ dibbo

---------------------------------------------------------------------------------------------
page23.
Attabhāvo pātubhavi. Atha nesaṃ mahāsatto mahantaṃ dibbasampattiṃ
datvā cattāri cattāri nāgakaññāsatāni adāsi. Tepi tattha
mahāsampattiṃ anubhaviṃsu. Bodhisattopi appamatto hutvā uposathakammaṃ
karoti. Anvaḍḍhamāsaṃ mātāpitūnaṃ upaṭṭhānaṃ gantvā dhammakathaṃ
kathetvā tato ca brāhmaṇassa santikaṃ gantvā ārogyaṃ pucchitvā
yena te attho taṃ vadeyāsi anukkaṇṭhamāno abhiramāti vatvā
somadattena saddhiṃ paṭisanthāraṃ katvā attano nivesanaṃ gacchati.
Brāhmaṇo ekasaṃvaccharaṃ nāgabhavane vasitvā mandapuññatāya
ukkaṇṭhito manussalokaṃ gantukāmo ahosi. Nāgabhavanampanassa
lokantanirayo viya khāyati. Alaṅkatapāsādo bandhanāgāraṃ viya
alaṅkatanāgakaññāyo yakkhiniyo viya upaṭṭhahiṃsu. So ahaṃ tāva ukkaṇṭhito
somadattassāpi cittaṃ jānissāmīti tassa santikaṃ gantvā āha kiṃ
tāta ukkaṇṭhitosīti. Kasmā ukkaṇṭhissāmi na ukkaṇṭhāmi
tavampana ukkaṇṭhasi tātāti. Āma tātāti. Kiṃ kāraṇāti.
Tava mātu ceva bhātu bhaginīnañca adassanena ukkaṇṭhāmi ehi tāta
somadatta gacchāmāti. So na gacchāmīti vatvāpi punappunaṃ pitarā
yāciyamāno sādhūti sampaṭicchi. Brāhmaṇo puttassa tāva me
mano laddho sace panāhaṃ bhūridattassa ukkaṇṭhitomhīti vakkhāmi so
atirekataraṃ me yasaṃ dassati evaṃ me gamanaṃ na bhavissati ekena pana
upāyena tassa sampattiṃ vaṇṇetvā tvaṃ evarūpaṃ sampattiṃ pahāya
kiṃ kāraṇā manussalokaṃ gantvā uposathakammaṃ karosīti pucchitvā

---------------------------------------------------------------------------------------------
page24.
Saggatthāyāti vutte tvaṃ tāva evarūpaṃ sampattiṃ pahāya saggatthāya
uposathakammaṃ karosi kimaṅgaṃ pana mayaṃyeva paradhanena jīvitaṃ kappema
ahampi manussalokaṃ gantvā ñātake disvā pabbajitvā samaṇadhammaṃ
karissāmīti taṃ saññāpessāmi atha me so gamanaṃ anujānissatīti
cintetvā ekadivasaṃ tenāgantvā kiṃ brāhmaṇa ukkaṇṭhasīti pucchito
kasmā ukkaṇṭhissāmi tumhākaṃ santikā amhākaṃ na kiñci paribhogaṃ
parihāyatīti kiñci gamanapaṭibaddhaṃ avatvāva ādito tāva tassa
sampattiṃ vaṇṇento āha
         samā samantaparito          pahutatagarā mahī
         indagopakasañchannā         sobhati harituttamā
         rammāni vanacetyāni        rammā haṃsupakūjitā
         opupphapadumā tiṭṭhanti       pokkharaññā sunimmitā
         aṭṭhaṃsā sukatā thambhā       sabbe veḷuriyāmayā
         sahassathambhā pāsādā       pūrā kaññāhi jotare
         vimānaṃ upapannosi          dibbaṃ puññehi attano
         asambādhaṃ sivaṃ rammaṃ         accantasukhasañhitaṃ
         maññe sahassanettassa       vimānaṃ nābhikaṅkhasi
         iddhi hi tayāyaṃ vipulā       sakkasseva jutīmatoti.
      Tattha samā samantaparitoti parisamantato sabbadisābhāgesu ayaṃ
tava nāgabhavane mahī suvaṇṇarajatamaṇimuttāvālukaparikiṇṇā.
Samāti samatalā mahī. Pahutatagarā mahīti pahutehi tagaragacchehi

---------------------------------------------------------------------------------------------
page25.
Samannāgatā. Indagopakasañchannāti savaṇṇaindagopakehi sañchannā.
Sobhati harituttamāti haritavaṇṇadabbatiṇasañchannā sobhatīti attho.
Vanacetyānīti vanaghaṭāni. Opupphapadumāti muñcitvā patitehi
padumehi sañchannā udakapiṭṭhā. Sunimmitāti tava puññasampattiyā
suṭṭhu nimmitā. Aṭṭhaṃsāti tava vasanapāsādesu aṭṭhaṃsā sukatā
veḷuriyāmayā thambhā tehi thambhehi sahassathambhā tava pāsādā
nāgakaññāhi pūrā jotare jotayanti. Upapannosīti evarūpe vimāne
nibbattosīti attho. Sahassanettassa vimānanti vejayantapāsādaṃ.
Iddhi hi tayāyaṃ vipulāti yasmā tava vipulā ayaṃ iddhi tasmā tavaṃ
tena uposathakammena sakkassāpi vimānaṃ na patthesi aññaṃ tato
uttariṃ mahantaṃ ṭhānaṃ patthesīti maññāmi.
      Taṃ sutvā mahāsatto mā hevaṃ brāhmaṇa avacca sakkassa
yasaṃ paṭicca amhākaṃ yaso hīno nāma sinerupabbatasantike sāsapo
viya khāyati mayaṃ tassa paricārikenāpi na agghāmāti vatvā gāthamāha
         manasā nābhipattabbo         ānubhāvo jutīmato
         paricāriyamānānaṃ            indānaṃ vasavattinanti.
      Tassattho brāhmaṇa sakkassa yaso nāma ekaṃ dve tayo
cattāro vā divase ettakova siyāti manasā cittenapi nābhipattabbo
yepi naṃ cattāro mahārājāno paricaranti tesampi sakkaṃ
devarājānaṃ paricāriyamānānaṃ indaṃ nāyakaṃ katvā vicarantānaṃ
vasavattīnaṃ catunnaṃ lokapālānaṃ yasassāpi amhākaṃ tiracchānagatānaṃ yaso

---------------------------------------------------------------------------------------------
page26.
Soḷasibhāgaṃ katvā kalaṃ nāgghatīti.
      Evañca pana vatvā idaṃ te sahassanettassa vimānanti vacanaṃ
sutvā ahaṃ taṃ anussariṃ ahaṃ hi vejayantaṃ patthento uposathakammaṃ
karomīti tassa attano patthanaṃ ācikkhanto āha
         taṃ vimānaṃ abhijjhāya          amarānaṃ sukhesinaṃ
         uposathaṃ upavasanto          semi vammikamuddhanīti.
      Tattha abhijjhāyāti patthetvā. Amarānanti dīghāyukānaṃ
devānaṃ. Sukhesinanti esitasukhānaṃ sukhe patiṭṭhitānaṃ
      taṃ sutvā brāhmano idāni me okāso laddhoti
somanassappatto gantuṃ āpucchanto gāthādvayamāha
         ahañca migamesāno          saputto pāvisiṃ vanaṃ
         te maṃ mataṃ vā jīvaṃ vā       nābhivedenti ñātakā
         āmantaye bhūridattaṃ          kāsiputtaṃ yasassinaṃ
         tayā bho samanuññātā        api passemu ñātaketi.
      Tattha nābhivedentīti na jānanti kathentopi tesaṃ natthi.
Migamesānoti migaṃ esāno. Āmantayeti āmantayāmi.
Kāsiputtanti kāsikarājadhītāya puttaṃ.
      Tato bodhisatto gāthādvayamāha
         eso hi vata me chando      yaṃ vasesi mamantike
         na hi etādisā kāmā       sulabhā honti mānuse
         sace tvaṃ necchase vaṭṭhuṃ      mama kāmehi pūjito

---------------------------------------------------------------------------------------------
page27.
         Mayā tvaṃ samanuññāto         sotthiṃ passāhi ñātaketi.
      Tato mahāsatto gāthādavayaṃ vatvā cintesi ayaṃ maṃ nissāya
sukhaṃ jīvanto kassaci nārocessati etassa sabbakāmadadaṃ maṇiṃ
dassāmīti. Athassa taṃ dadanto āha
         dhārayimaṃ maṇiṃ dibyaṃ            pasuṃ putte ca vindasi
         arogo sukhito hohi          gacchevādāya brāhṇāti.
      Tattha pasuṃ putte ca vindasīti imaṃ dhārayamāno imassānubhāvena
pasuñca putte ca aññañca yaṃ nicchasi taṃ sabbaṃ labhasīti.
      Tato brāhmaṇo gāthamāha
         kusalaṃ paṭinandāmi             bhūridatta vaco tava
         pabbajissāmi jiṇṇosmi         na kāme abhipatthayeti.
      Tassattho bhūridatta tava vacanaṃ kusalaṃ anavajjaṃ taṃ paṭinandāmi
na paṭikkhipāmi ahampana jiṇṇosmi tasmā pabbajissāmi. Na
kāme abhipatthayeti na kāme abhipatthayāmi kiṃ me maṇināti.
      Mahāsatto āha
         brahmacariyassa ce bhaṅgo       hoti bhogehi kāriyaṃ
         avikappamāno eyyāsi        bahuṃ dassāmi te dhananti.
      Tattha ce bhaṅgoti brāhmaṇa brahmacariyavāso nāma atidukkaro
yadā anabhiratassa brahmacariyassa bhaṅgo ce hoti tadā gihībhūtassa
bhogehi kāriyaṃ hoti evarūpe kāle tavaṃ nirāsaṅko hutvā mama
santikaṃ āgaccheyyāsi bahuṃ te dhanaṃ dassāmīti.

---------------------------------------------------------------------------------------------
page28.
      Brāhmaṇo āha
         kusalaṃ paṭinandāmi            bhūridatta vaco tava
         punāpi āgamissāmi          sace attho bhavissatīti.
      Tattha punāpīti punapi. Ayameva vā pāṭho.
      Athassa tattha avasitukāmataṃ ñatvā mahāsatto nāgamāṇavake
āmantetvā brāhmaṇaṃ manussalokaṃ pāpethāti pesesi.
      Tamatthaṃ pakāsento satthā āha
         idaṃ vatvā bhūridatto         pesesi caturo jane
         etha gacchatha uṭṭhetha         khippaṃ pāpetha brāhmaṇaṃ
         tassa taṃ vacanaṃ sutvā         uṭṭhāya caturo janā
         pesitā bhūridattena          khippaṃ pāpesuṃ brāhmaṇanti.
    Tattha pāpesunti yamunāto uttaritvā bārāṇasimaggaṃ pāpayiṃsu
pāpayitvā ca pana tumhe gacchathāti vatvā nāgabhavanameva paccāgamiṃsu.
      Brāhmaṇopi tāta somadtta imasmiṃ ṭhāne migaṃ vijjhimhā
imasmiṃ sūkaranti puttassa ācikkhanto gantvā antarāmagge
pokkharaṇiṃ disvā tāta somadatta nahāyāmāti vatvā sādhu tātāti
vutte ubhopi dibbābharaṇāni ceva dibbavatthāni ca omuñcitvā
bhaṇḍikaṃ katvā pokkharaṇītīre ṭhapetvā otaritvā nahāyiṃsu. Tasmiṃ
khaṇe tāni antaradhāyitvā nāgabhavanameva agamaṃsu. Paṭhamaṃ
nivatthakāsāvapilotikāva nesaṃ sarīre paṭimuñciṃsu. Dhanusarasattiyopi
pākatikāva ahesuṃ. Somadattopi nāsitamhi tayā tātāti paridevi.

---------------------------------------------------------------------------------------------
page29.
Atha naṃ pitā mā cintayi tāta migesu santesu araññe mige
vadhitvā jīvitaṃ kappessāmāti assāsesi. Somadattassa mātā
tesaṃ āgamanaṃ sutvā paccuggantvā gharaṃ netvā annapānena
santappesi. Brāhmaṇo bhuñjitvāva niddaṃ okkami. Itarā puttaṃ
pucchi tāta somadatta ettakaṃ kālaṃ kuhiṃ gatatthāti. Amma
bhūridattena nāgarājena amhe nāgabhavanaṃ nītā tato ukkaṇṭhitvā
idāni āgatamhāti. Kiñci pana vo ratanaṃ ābhaṭanti. Nābhaṭaṃ
ammāti. Kiṃ tumhākaṃ tena na kiñci dinnanti. Amma bhūridattena
me pituno sabbakāmadado maṇi dinno ahosi iminā pana na
gahitoti. Kiṃ kāraṇāti. Pabbajissati kira ammāti. Sā
ettakaṃ kālaṃ dārake mama bhāre karonto nāgabhavane vasitvā
idāni kira pabbajissatīti kujjhitvā vīhibhañjanadabbiyā piṭṭhiṃ pothentī
hare duṭṭha brāhmaṇa pabbajissāmīti kira bhūridattena dinnaṃ maṇiratanaṃ
na gaṇhasi atha kasmā apabbajitvā idhāgatosi nikkhama sīghaṃ mama
gharāti santajjesi. Atha naṃ bhadde mā maṃ kujjhi araññe migesu
santesu taṃ vadhitvā ahantaṃ posessāmīti vatvā tato puttena
saddhiṃ araññaṃ gantvā purimaniyāmeneva jīvitaṃ kappesi.
                    Nesādakaṇḍaṃ niṭṭhitaṃ.
      Tadā dakkhiṇamahāsamuddadisāyaṃ simbalīvāsī eko garuḷo
pakkhavātehi mahāsamudde udakaṃ viyūhitvā ekaṃ nāgarājānaṃ sīse gaṇhi.
Tadā hi supaṇṇā nāgaṃ gahetuṃ ajānantā eva pacchā

---------------------------------------------------------------------------------------------
page30.
Paṇḍarajātake jāniṃsu. So pana taṃ sīse gahetvāpi udake
anottharanteyeva taṃ ukkhipitvā olambantaṃ ādāya himavantamatthakena
pāyāsi. Tadā ceko kāsikaraṭṭhavāsī brāhmaṇo isipabbajjaṃ pabbajitvā
himavantappadese paṇṇasālaṃ māpetvā paṭivasati. Tassa caṅkamanakoṭiyaṃ
eko mahānigrodharukkho atthi. So tassa mūle divāvihāraṃ
karoti. Supaṇṇo nigrodhamatthakena nāgaṃ harati. Nāgo
olambanto mokkhatthāya naṅguṭṭhena nigrodhaviṭapaṃ veṭhesi. Supaṇṇo
taṃ ajānantova mahabbalatāya ākāsena pakkhandiyeva. Nigrodharukkho
samūlo uppāṭito. Supaṇṇo nāgaṃ simbaliṃ netvā tuṇḍena
paharitvā kucchiṃ phāletvā nāgamedaṃ khāditvā sarīraṃ samuddakucchimhi
chaḍḍesi. Nigrodharukkho patanto mahantaṃ saddamakāsi. Supaṇṇo
kiṃ saddo esoti adho olokento nigrodharukkhaṃ disvā kuto
esa mayā uppāṭitoti cintetvā tāpasassa caṅkamanakoṭiyaṃ nigrodho
esoti tattato ñatvā ayaṃ tassa bahūpakāro akusalaṃ nukho me
pasutaṃ udāhu noti tameva pucchitvā jānissāmīti māṇavakavesena
tassa santikaṃ agamāsi. Tasmiṃ khaṇe tāpaso taṃ ṭhānaṃ samaṃ karoti.
Supaṇṇarājā tāpasaṃ vanditvā ekamantaṃ nisinno ajānanto viya
kissa ṭhānaṃ bhante idanti pucchi. Āvuso eko supaṇṇo
gocaratthāya nāgaṃ haranto nāge mokkhatthāya nigrodhaviṭapaṃ naṅguṭṭhena
veṭhetvā ṭhite so attano mahabbalatāya pakkhanditvā gatova
athettha rukkho uppāṭito idaṃ tassa uppāṭitaṭṭhānanti. Kiṃ pana

---------------------------------------------------------------------------------------------
page31.
Bhante tassa supaṇṇassa akusalaṃ hoti udāhu noti. Sace so na
jānāti acetanattā akusalaṃ na hotīti. Nāgassa pana bhanteti.
So imaṃ nāsetuṃ na gaṇhi mokkhatthāya pana gaṇhi tasmā tassāpi
na hotiyevāti. Supaṇṇo tāpasassa vacanaṃ sutvā tusitvā
ahaṃ bhante so supaṇṇarājā tumhākaṃpi pañhābyākaraṇena tuṭṭho
tumhe araññe vasatha ahañcekaṃ ālambāyanamantaṃ jānāmi anaggho
manto tamahaṃ tumhākaṃ ācariyabhāgaṃ katvā dammi paṭiggaṇhatha nanti.
Alaṃ mayhaṃ mantena gacchatha tumheti. So taṃ punappunaṃ yācitvā
sampaṭicchāpetvā mantaṃ datvā osathāni ācikkhitvā pakkāmi.
                      Garuḷakaṇḍaṃ niṭṭhitaṃ
      tasmiṃ kāle bārāṇasiyaṃ eko daliddakabrāhmaṇo bahuṃ iṇaṃ
gahetvā iṇāyikehi codiyamāno kiṃ me idha vāsena araññaṃ
pavisitvā matameva seyyoti nikkhamitvā vanaṃ pāvisitvā anupubbena
tāpasassa assamapadaṃ patvā tāpasaṃ vattasampadāya ārādhesi.
Tāpaso ayaṃ brāhmaṇo mayhaṃ ativiya upakārako supaṇṇarājena
dinnaṃ dibbamantaṃ assa dassāmīti cintetvā brāhmaṇa ahaṃ
ālambāyanamantaṃ jānāmi tante dammi gaṇhāhi nanti vatvā alaṃ bhante
na mayhaṃ mantenatthoti vuttepi punappunaṃ yācitvā sampaṭicchāpetvā
adāsiyeva. Tassa ca mantassa anucchavikāni osathāni ceva mantū
pacārañca sabbaṃ kathesi. Brāhmaṇo laddho me jīvitupāyoti
katipāhaṃ vasitvā vātābādho me bhante bādhatīti apadesaṃ katvā

---------------------------------------------------------------------------------------------
page32.
Tāpasena visajjito taṃ vanditvā khamāpetvā araññā nikkhamitvā
anupubbena yamunātīraṃ patvā taṃ mantaṃ sajjhāyanto mahāmaggena
gacchati. Tasmiṃ khaṇe sahassamattā bhūridattassa paricārikā
nāgamāṇavikā taṃ sabbakāmadadaṃ maṇiratanaṃ ādāya nāgabhavanā nikkhamitvā
yamunātīre vālukarāsimatthake ṭhapetvā tassobhāsena sabbarattiṃ
udakakīḷaṃ kīḷitvā aruṇuggamane sabbālaṅkārehi alaṅkaritvā maṇiratanaṃ
parivāretvā siriṃ pavesiyamānā nisīdiṃsu. Brāhmaṇopi mantaṃ
sajjhāyanto taṃ ṭhānaṃ pāpuṇi. Tā taṃ mantasaddaṃ sutvāva iminā
supaṇṇena bhavitabbanti maraṇabhayatajjitā maṇiratanaṃ aggahetvā paṭhaviyaṃ
nimujjitvā nāgabhavanaṃ agamaṃsu. Brāhmaṇo maṇiratanaṃ disvā
idāneva me manto samiddhoti tuṭṭhamānaso maṇiratanaṃ ādāya
pāyāsi. Tasmiṃ khaṇe so nesādabrāhmaṇo somadattena saddhiṃ
migavadhāya araññaṃ pavisanto tassa hatthe taṃ maṇiratanaṃ disvā puttaṃ
āha tāta nanu eso amhākaṃ bhūridattena dinno maṇīti. Āma
tāta eso soti. Tena hissa maṇiratanassa aguṇaṃ kathetvā imaṃ
brāhmaṇaṃ vañcetvā gaṇhāmetaṃ maṇiratananti. Tāta pubbe tvaṃ
bhūridattena diyamānaṃ na gaṇhi idāni pana brāhmaṇaṃ tvaṃyeva
vañcessasi tuṇhī hohīti. Brāhmaṇo hotu tāta passasi etassa mama
vañcanabhāvanti vatvā ālambāyanena saddhiṃ sallapanto āha
         maṇiṃ paggayha maṅgalyaṃ       sādhu vittaṃ manoramaṃ
         selaṃ byañjanasampannaṃ       ko imaṃ maṇimajjhagāti.

---------------------------------------------------------------------------------------------
page33.
      Tattha maṅgalyanti maṅgalasammataṃ sabbakāmadadaṃ. Ko imanti
kuhiṃ imaṃ maṇiratanaṃ adhigatosa.
      Tato ālambāyano gāthamāha
         lohitakkhisahassāhi         samantā parivāritaṃ
         ajja kālaṃ padaṃ gacchaṃ       ajjhagāhaṃ maṇiṃ imanti.
      Tassattho ahaṃ ajja kālaṃ pātova padaṃ gacchaṃ mahāmaggaṃ
gacchanto rattakkhīhi sahassamattāhi nāgamāṇavikāhi samantā parivāritaṃ
imaṃ maṇiṃ ajjhagā maṃ disvā hi sabbāva etā bhayatajjitā imaṃ
pahāya palātāti.
      Nesādabrāhmaṇo taṃ vañcetukāmo maṇiratanassa aguṇaṃ
pakāsento attano gaṇhitukāmo tisso gāthā abhāsi
         supaciṇṇo ayaṃ selo       accito mahito sadā
         sudhārito sunikkhitto       sabbatthamabhisādhaye
         upacāravipannassa          nikkhepe dhāraṇāya vā
         ayaṃ selo vināsāya       pariciṇṇo ayoniso
         nayimaṃ akusalo dibyaṃ        maṇiṃ dhāretumāraho
         paṭipajja sataṃ nikkhaṃ         dehimaṃ ratanaṃ mamanti.
      Tattha sabbatthanti yo imaṃ selaṃ suṭṭhu upadhārituṃ accituṃ attano
jīvitaṃ viya mamāyituṃ suṭṭhu dhāretuṃ suṭṭhu nikkhipituṃ jānāti tasseva
supaciṇṇo accito mahito sudhārito sunikkhitto ca sabbaṃ atthaṃ
sādhetīti attho. Upacāravipannassāti yo pana nikkhepe dhāraṇe

---------------------------------------------------------------------------------------------
page34.
Vā upacāravipanno hoti tasseva so anupāyena pariciṇṇo
vināsameva āvahatīti vadati. Dhāretumārahoti dhāretuṃ na araho.
Paṭipajja sataṃ nikkhanti amhākaṃ gehe bahu maṇi mayametaṃ gahetuṃ
jānāma ahaṃ tuyhaṃ nikkhasataṃ dassāmi taṃ paṭipajja dehi imaṃ ratanaṃ
mamanti. Tassa hi gehe ekopi suvaṇṇanikkho natthi so pana
tassa maṇino sabbakāmadadabhāvaṃ jānāti tenassa etadahosi ahaṃ
sīsaṃ nahātvā maṇiṃ udakena paripphositvā nikkhasataṃ me dehīti
vakkhāmi atha me naṃ dassati tamahaṃ etassa dassāmīti tasmā sūro
hutvā evamāha
      tato ālambāyano gāthamāha
         nevamāyaṃ maṇī keyyo      gohi vā ratanehi vā
         selo byañjanasampanno     neva keyyo maṇī mamanti.
      Tattha nevamāyanti ayaṃ maṇi mama santako kenaci vatthunā
vikkīṇitabbo nāma na hoti. Neva keyyoti ayañca mama maṇi
lakkhaṇasampanno tasmā neva keyyo kenaci vatthunā vikkīṇitabbo
nāma na hotīti.
      Nesādabrāhmaṇo āha
         no ce tayā maṇī keyyo   gohi vā ratanehi vā
         atha kena maṇī keyyo      taṃ me akkhāhi pucchitoti.
      Ālambāyano āha
         yo me saṃse mahānāgaṃ     tejasiṃ duratikkamaṃ

---------------------------------------------------------------------------------------------
page35.
         Tassa dajjaṃ imaṃ selaṃ       jalantariva tejasāti.
      Tattha jalantariva tejasāti pabhāya jalantaṃ viya.
      Nesādabrāhmano āha
         ko nu brāhmaṇavaṇṇena     supaṇṇo patataṃ 1- varo
         nāgaṃ jigiṃsamanvesi         anvesaṃ bhakkhamattanoti.
      Tattha ko nūti idaṃ nesādabrāhmaṇo attano bhakkhaṃ
anvesantena garuḷena tena bhavitabbanti cintetvā evamāha.
      Ālambāyano āha
         nāhaṃ dijādhipo homi       na diṭṭho garuḷo mayā
         āsīvisena cittosmi       vejjo brāhmaṇa maṃ vidūti.
      Tattha maṃ vidūti maṃ esa vāsīvisacittako ālambāyano nāma
vejjoti jānanti.
      Nesādabrāhmaṇo āha
         kiṃ nu tuyhaṃ balaṃ atthi       kiṃ sippaṃ vijjate tava
         kismiṃ vā tavaṃ paratthaddho    uragaṃ nāpacāyasīti.
      Tattha kismiṃ vā tavaṃ paratthaddhoti tavaṃ kismiṃ vā uparatthaddho
hutvā kiṃ nissayaṃ katvā uragaṃ āsīvisaṃ nāpacāyasi jeṭṭhakaṃ akatvā
avajānāsīti pucchi.
      So attano balaṃ dīpento āha
         āraññikassa isino         ciraṃ rattaṃ tapassino
@Footnote: 1 pattatantipi patattantipi vividho pāṭho.

---------------------------------------------------------------------------------------------
page36.
         Supaṇṇo kosiyassakkhā       visavijjamanuttaraṃ
         taṃ bhāvitattaññataraṃ          sammantaṃ pabbatantare
         sakkaccantaṃ upaṭṭhāsiṃ        rattindivamatandito
         so tadā pariciṇṇo me      vattavā brahmacariyavā
         dibyaṃ pātukari mantaṃ         kāmasā bhagavā mamaṃ
         tyāhaṃ mante paratthaddho     nāhaṃ bhāyāmi bhoginaṃ
         ācariyo visaghāṭānaṃ        ālambāyanoti maṃ vidūti.
      Tattha kosiyassakkhāti kosiyagottassa isino supaṇṇo
ācikkhi. Tena akkhātakāraṇaṃ pana sabbaṃpi vitthāretvā kathetabbaṃ.
Bhāvitattaññataranti bhāvitattānaṃ isīnaṃ aññataraṃ anupaviṭṭhaṃ.
Sammantanti vasantaṃ. Kāmasāti attano icchāya. Mananti taṃ mantaṃ
mayhaṃ pakāseti. Tyāhaṃ mante paratthaddhoti ahaṃ te mante
uparatthaddho nissito hutvā. Bhoginanti nāgānaṃ. Visaghāṭānanti
visaghāṭavejjānaṃ ācariyoti.
      Taṃ sutvā nesādabrāhmaṇo cintesi ayaṃ ālambāyano
yavāssa nāgaṃ dasseti tassa maṇiratanaṃ deti bhūridattamassa dassetvā
maṇiṃ gaṇhissāmīti. Tato puttena saddhiṃ mantento gāthamāha
         gaṇhāmhase maṇiṃ tāta       somadatta vijānāhi
         mā daṇḍena siriṃ pattaṃ       kāmasā pajahāmhaseti.
      Tattha gaṇhāmhaseti gaṇhāma. Kāmasāti attano ruciyā
daṇḍena paharitvā mā pajahāma.

---------------------------------------------------------------------------------------------
page37.
      Somadatto āha
         sakaṃ nivesanaṃ pattaṃ          yo taṃ brāhmaṇa pūjayi
         evaṃ kalyāṇakārissa        kiṃ mohā dubbhimicchasi
         sace tvaṃ dhanakāmosi        bhūridatto padissati
         tameva gantvā yācassu      bahuṃ dassati te dhananti.
      Tattha pūjayīti dibbakāmehi pūjayittha. Dubbhimicchasīti kiṃ
tathārūpassa mittassa padubbhikammaṃ kātuṃ icchasi tātāti.
      Brāhmaṇo āha
         hatthagataṃ pattagataṃ           nikkiṇṇaṃ khādituṃ varaṃ
         mā no sandiṭṭhiko attho somadatta upaccagāti.
      Tattha hatthagatanti tāta somadatta tvaṃ daharadārako kiñci
lokappavattiṃ na jānāsi yaṃ hi hatthagataṃ vā hoti pattagataṃ vā
purato vā nikkiṇṇaṃ ṭhapitaṃ tadeva khādituṃ varaṃ na dūre ṭhitaṃ.
      Somadatto  āha
         paccati niraye ghore        mahimassa vindrīyati
         mittadubbhi hitaccāgī         jīvare vāpi sussati
         sace tvaṃ dhanakāmosi        bhūridatto padissati
         maññe attakataṃ veraṃ        na ciraṃ vedayissasīti.
      Tattha mahimassa vindrīyatīti tāta mittadubbhino jīvantasseva
paṭhavī bhijjitvā vivaraṃ deti. Hitaccāgīti attano hitapariccāgī.
Jīvare vāpi sussatīti jīvamānova sussati manussapeto viya hoti.

---------------------------------------------------------------------------------------------
page38.
Attakataṃ veranti attanā kataṃ pāpaṃ. Na ciranti na cirasseva
vedayissasīti maññāmi.
      Brāhmaṇo āha
         mahāyaññaṃ yajitvāna         evaṃ sujjhanti brāhmaṇā
         mahāyaññaṃ yajissāmi         evaṃ mokkhāma pāpakāti.
      Tattha sujjhantīti tāta somadatta tavaṃ daharo kiñci na jānāsi
brāhmaṇā nāma yaṃ kiñci pāpaṃ katvā yaññena sujjhantīti
dassento evamāha.
      Somadatto āha
         handadāni apāyāmi         nāhaṃ ajja tayā saha
         padamekaṃ na gaccheyyaṃ        evaṃ kibbissakārināti.
      Tattha apāyāmīti apagacchāmi palāyāmīti attho. Evañca
pana vatvā paṇḍitamāṇavo pitaraṃ attano vacanaṃ gāhāpetuṃ asakkonto
mahantena saddena devatāyo ujjhāpetvā evarūpena pāpakārinā
saddhiṃ na gamissāmīti pitu passantasseva palāyitvā himavantaṃ
pavisitvā isipabbajjaṃ pabbajitvā abhiññā ca samāpattiyo ca
nibbattetvā aparihīnajjhāno brahmaloke uppajji.
      Tamatthaṃ pakāsento satthā āha
         idaṃ vatvāna pitaraṃ          somadatto bahussuto
         ujjhāpetvāna bhūtāni       tamhā ṭhānā apakkamīti.
                   Somadattakaṇḍaṃ niṭṭhitaṃ.

---------------------------------------------------------------------------------------------
page39.
      Nesādabrāhmaṇo somadatto ṭhapetvā attano gehaṃ kuhiṃ
gamissatīti cintetvā ālambāyanaṃ thokaṃ anattamanaṃ disvā ālambāyana
mā cintayi dassissāmi te bhūridattanti taṃ ādāya nāgarājassa
uposathakaraṇaṭṭhānaṃ gantvā vammikamatthake bhoge ābhujitvā nipannaṃ
nāgarājānaṃ disvā avidūre ṭhitova hatthaṃ pasāretvā dve gāthā
abhāsi
         gaṇhāhetaṃ mahānāgaṃ        āharetaṃ maṇiṃ mama
         indagopakavaṇṇābhā         yassa lohitako siro
         kappāsapicurasseva          eso kāyo padissati 1-
         vammikaggagato seti         taṃ tvaṃ gaṇhāhi brāmṇāti.
      Tattha indagopakavaṇṇābhāti indagopakavaṇṇābhā viya ābhā.
Kappāsapicurassevāti suvihitassa kappāsapicuno viya.
      Mahāsatto akkhīni ummiletvā nesādaṃ disvā ayaṃ uposathassa
me antarāyaṃ kareyyāti imaṃ nāgabhavanaṃ netvā mahāsampattiyaṃ
patiṭṭhapesiṃ mayā diyamānaṃ maṇiṃ gaṇhituṃ na icchati idāni pana
ahituṇḍikaṃ gahetvā āgacchati sacāhaṃ imassa mittadubbhino kujjheyyaṃ
sīlaṃ me khaṇḍaṃ bhavissati mayā kho pana paṭhamaññeva caturaṅgasamannāgato
uposatho adhiṭṭhito so yathāṭhitova hotu ālambāyano maṃ
chindatu vā pacatu vā hanatu vā sūlena vā vijjhatu nevassa
kujjhissāmīti cintetvā sace kho panāhaṃ imaṃ kodhena olokessāmi
@Footnote: 1 kappāsapicurāsīva eso kāyassa dissati.

---------------------------------------------------------------------------------------------
page40.
Bhasmacuṇṇaṃ viya bhaveyya hotu potheyyapi mamaṃ neva kujjhissāmīti
akkhīni nimmilitvā adhiṭṭhānapāramiṃ purecārikaṃ katvā bhogantare
sīsaṃ pakkhipitvā niccalova hutvā nipajji.
                     Sīlakaṇḍaṃ niṭṭhitaṃ.
      Nesādabrāhmaṇopi bho ālambāyana imaṃ nāgaṃ gaṇha dehi
me maṇinti āha. Ālambāyano nāgaṃ disvā tuṭṭho maṇiṃ kiñci 1-
tiṇaṃ viya agaṇetvā gaṇha brāhmaṇāti tassa hatthe khipi. So
tassa hatthato galitvā paṭhaviyaṃ patati. Patitamattoyeva paṭhaviyaṃ
pavisitvā nāgabhavanameva gato. Nesādabrāhmaṇo maṇiratanato ca
bhūridattena saddhiṃ mittabhāvato ca puttato cāti tīhi ṭhānehi parihāyi.
So nippaccayo jātomhi puttassa vacanaṃ na katanti paridevanto
gehaṃ agamāsi. Ālambāyanopi dibbosathehi attano sarīraṃ
makkhetvā thokaṃ khāditvā attano kāyaṃ paribhāvetvā dibbamantaṃ
jappanto bodhisattaṃ upasaṅkamitvā naṅguṭṭhe naṃ gahetvā ākaḍḍhitvā
sīsaṃ daḷhaṃ gaṇhanto mukhamassa vivaritvā osathaṃ khāditvā mukhe sakhelaṃ
osiñci. Sucijātiko nāgarājā sīlabhedabhayena akujjhitvā akkhīni na
ummilesi. Atha naṃ osathamantaṃ katvā naṅguṭṭhe naṃ gahetvā heṭṭhāsīsaṃ
katvā sañcāletvā gahitagocaraṃ chaḍḍāpetvā bhūmiyaṃ dīghato
nipajjāpetvā masurakaṃ maddanto viya pādehi maddi. Aṭṭhīni cuṇṇiyamānāni
viya ahesuṃ. Puna naṅguṭṭhe naṃ gahetvā heṭṭhāsīsaṃ katvā dussaṃ
@Footnote: 1 kismiñcītipi pāṭho.

---------------------------------------------------------------------------------------------
page41.
Pothento viya pothesi. Mahāsatto evarūpaṃ dukkhaṃ anubhavantopi
neva kujjhi.
      Tamatthaṃ pakāsento satthā āha
         athosathehi dibbehi        jappaṃ mantapadāni ca
         evantaṃ sakkhi saṇṭhātuṃ      katvā parittamattanoti.
      Tattha sakkhīti asakkhi. Saṇṭhātunti gaṇhituṃ.
      Iti so mahāsattaṃ dubbalaṃ katvā vallīhi peḷaṃ sajjetvā
mahāsattaṃ tattha pakkhipi. Sarīraṃ pana mahantaṃ tattha na pavisati.
Atha naṃ paṇhiyā koṭṭento pavesitvā peḷaṃ ādāya ekaṃ gāmaṃ
gantvā gāmamajjhe otāretvā nāgassa naccaṃ daṭṭhukāmā te
āgacchantūti saddamakāsi. Sakalagāmavāsino sannipatiṃsu. Tasmiṃ
khaṇe ālambāyano nikkhama mahānāgāti āha. Mahāsatto cintesi
ajja mayā parisaṃ tosentena kīḷituṃ vaṭṭati evaṃ ālambāyano
bahudhanaṃ labhitvā tuṭṭho maṃ visajjessati yaṃ yaṃ esa maṃ kāreti taṃ
taṃ karissāmīti. Atha naṃ so peḷato nīharitvā mahā ahosīti āha.
So mahā ahosi khuddako vatto khippito 1- ekaphaṇo daviphaṇo tiphaṇo
catuphaṇo pañcaphaṇo chaphaṇo satta aṭṭha nava dasa vīsati tiṃsati cattāḷīsa
paññāsaphaṇo saṭṭhī sattati asīti navutiphaṇo sataphaṇo hohi ucco
nīco dissamānakāyo adissamānakāyo dissamānaupaḍḍhakāyo nīlo
pīto lohito odāto mañjeṭṭhako hohi aggijālaṃ visajjehi udakaṃ
@Footnote: 1 vippito, simpito, vappito iti nānā pāṭhā

---------------------------------------------------------------------------------------------
page42.
Visajjehi dhūmaṃ visajjehīti. Mahāsatto imesupi ākāresu yaṃ yaṃ
tena vuttaṃ attabhāvaṃ nimminitvā taṃ taṃ sabbaṃ dassesi. Taṃ disvā
koci assūni sandhāretuṃ nāsakkhi. Manussā bahū hiraññasuvaṇṇa-
vatthālaṅkārādīni adaṃsu. Iti tasmiṃ gāme sahassamattaṃ labhi.
So kiñcāpi mahāsattaṃ gaṇhanto sahassaṃ labhitvā taṃ visajjessāmīti
āha. Taṃ pana dhanaṃ labhitvā gāmakepi tāva mayā ettakaṃ dhanaṃ
laddhaṃ nagare kira bahuṃ dhanaṃ labhissāmīti dhanalobhena taṃ na muñci.
So tasmiṃ gāme kuṭumbaṃ saṇṭhapetvā ratanamayaṃ peḷaṃ kārāpetvā
tattha mahāsattaṃ pakkhipitvā sukhayānakaṃ abhiruyha mahantena parivārena
nikkhamitvā taṃ gāmanigamādīsu kīḷāpento anupubbena bārāṇasiṃ
pāpuṇi. Nāgarājassa pana madhulāje na deti maṇḍūke māretvā
deti. So gocaraṃ na gaṇhi. Avisajjanabhayena gocaraṃ
agaṇhantaṃpi naṃ puna cattāro dvāragāmake ādiṃ katvā tattha tattha
māsamattaṃ kīḷāpesi. Paṇṇarasīuposathadivase pana ahaṃ ajja tumhākaṃ
kīḷāpessāmīti rañño ārocāpesi. Rājā bheriñcārāpetvā
mahājanaṃ sannipātāpesi. Rājaṅgaṇe mañcātimañce bandhiṃsu.
                . Ālambāyanakaṇḍaṃ niṭṭhitaṃ.
      Ālambāyanena pana bodhisattassa gahitadivaseyeva mahāsattassa
mātā supinantare kāḷena rattakkhinā purisena asinā dakkhiṇabāhuṃ
chinditvā lohitena pakgharantena nīyamānaṃ addasa. Sā pabujjhitvā
bhītatasitā uṭṭhāya dakkhiṇabāhaṃ parāmasitvā supinabhāvaṃ jānāti.

---------------------------------------------------------------------------------------------
page43.
Athassā etadahosi mayā kakkhalo pāpasupino diṭṭho catunnaṃ vā
me puttānaṃ dhataraṭṭhassa rañño vā mama vā paripanthena bhavitabbanti.
Apica kho pana mahāsattameva ārabbha adhikataraṃ cintesi. Kiṃ kāraṇā.
Sesā attano nāgabhavane vasanti. Itaro pana sīlajjhāsayatāya
manussalokaṃ gantvā uposathakammaṃ karoti tasmā kacci nu kho me
puttaṃ ahituṇḍiko vā supaṇṇo vā gaṇheyyāti tasseva
adhikataraṃ cintesi tato aḍḍhamāse atikkante mama putto
aḍḍhamāsaṃ atikkamma maṃ vinā vattituṃ na sakkoti addhāssa kiñci bhayaṃ
uppannaṃ bhavissatīti domanassappattā ahosi. Māsātikkame panassā
sokena assūnaṃ apaggharaṇavelā nāhosi hadayaṃ sussi akkhīni
upakkitāni. Sā idāni āgamissati idāni āgamissatīti
tassāgamanamaggameva olokentī nisīdi. Athassā jeṭṭhaputto sudassano
nāma māsaccayena mahatiyā parisāya mātāpitūnaṃ dassanatthāya āgato
parisaṃ bahi ṭhapetvā pāsādaṃ āruyha mātaraṃ vanditvā ekamantaṃ
aṭṭhāsi. Sā bhūridattaṃ anusocantī tena saddhiṃ na kiñci
sallapati. So cintesi mayhaṃ mātā mayi pubbe āgate disvā
tusati paṭisanthāraṃ karoti ajja pana domanassappattā kiṃ nu kho
kāraṇanti. Atha naṃ pucchanto āha
        mamaṃ disvāna āyantaṃ      sabbakāmasamiddhinaṃ
        indriyāni ahaṭṭhāni      sāvaṃ 1- jātaṃ mukhaṃ tava
@Footnote: 1 sāmaṃ?

---------------------------------------------------------------------------------------------
page44.
        Padumaṃ yathā hatthagataṃ       pāṇinā parimadditaṃ
        sāvaṃ jātaṃ mukhaṃ tuyhaṃ      mamaṃ disvāna edisanti.
      Tattha ahaṭṭhānīti na vippasannāni. Sāvanti kāñcanādāsavaṇṇaṃ
viya te mukhaṃpi ajja kāḷakaṃ jātaṃ. Hatthagatanti hatthena
chinnakaṃ. Edisanti evarūpaṃ mahantena sirisobhaggena tumhākaṃ
dassanatthāya āgataṃpi maṃ disvā.
      Sā evaṃ vuttepi neva kathesi. Sudassano cintesi kinnukho
kenaci kuddhā vā paripanthā vā bhaveyyāti. Atha naṃ pucchanto
itaraṃ gāthamāha
        kacci nu te nābhissasi     kacci te atthi vedanā
        yena sāvaṃ mukhaṃ tuyhaṃ      mamaṃ disvāna āgatanti.
      Tattha kacci nu te nābhissasīti kacci nu taṃ koci na abhissasi
akkosena vā paribhāsāya vā vihiṃsatīti pucchati. Tuyhanti tava
pubbe mamaṃ disvāna āgataṃ edisaṃ mukhaṃ na hoti. Yenāti yena
kāraṇena ajja sāvaṃ jātaṃ taṃ me akkhāhīti pucchati.
     Athassa sā ācikkhantī āha
        supinaṃ tāta addakkhiṃ       ito māsaṃ adhogataṃ
        dakkhiṇaṃ viya me bāhuṃ      chetvā rudhiramakkhitaṃ
        puriso ādāya pakkāmi    mama rodantiyā sati
        yato supinamaddakkhiṃ        sudassana vijānāhi
        tato divā vā rattiṃ vā   sukhaṃ me nūpalabbhatīti

---------------------------------------------------------------------------------------------
page45.
      Tattha ito māsaṃ adhogatanti ito heṭṭhā māsātikkantaṃ
ajja me diṭṭhasupinassa māso hotīti dasseti. Purisoti eko
kira kāḷo rattakkhi puriso. Rodantiyā satīti rodamānāya satiyā.
Sukhaṃ me nūpalabbhatīti mama sukhaṃ nāma na vijjati.
      Evañca pana vatvā tāta piyaputta tava kaniṭṭho na dissati
bhayena tassa uppannena bhavitabbanti paridevantī āha
        yaṃ pubbe paricariṃsu        kaññā ruciraviggahā
        hemajālapaṭicchannā       bhūridatto na dissati
        yaṃ pubbe paricariṃsu        nettiṃsavaradhārino
        kaṇikārāva samphullā      bhūridatto na dissati
        handadāni gamissāma       bhūridattanivesanaṃ
        dhammaṭṭhaṃ sīlasampannaṃ       passāma tava bhātaranti.
      Tattha samphullāti suvaṇṇālaṅkāradhāritāya samphullā kaṇikārā
viya. Handāti upasaggatthe 1- nipāto. Ehi tāta bhūridattassa
nivesanaṃ gacchāmāti vadati.
      Evañca  pana vatvā tassa ceva attano ca parisāya saddhiṃ
tattha agamāsi. Bhūridattassa bhariyāyo pana taṃ vammikamatthake
adisvā mātu nivesane bhavissatīti abyāvatā ahesuṃ. Tā sassu
kira attano puttaṃ apassantī āgacchatīti sutvā paccuggamanaṃ katvā
ayye puttassa te adissantassa ajja māso atikkantoti
@Footnote: 1 vavassaggatthetipi pāṭho

---------------------------------------------------------------------------------------------
page46.
Mahāparidevaṃ paridevamānā tassā pādamūle nipatiṃsu.
      Tamatthaṃ pakāsento satthā āha
        tañca disvāna āyantaṃ     bhūridattassa mātaraṃ
        bāhā paggayha pakkanduṃ    bhūridattassa bhariyāyo
        puttanteyye na jānāma   ito māsaṃ adhogataṃ
        mataṃ vā yadi vā jīvaṃ      bhūridattaṃ yasassinanti.
      Tattha puttanteyyeti puttaṃ te ayye.
                . Ayaṃ tāsaṃ paridevanagāthā.
      Bhūridattamātā suṇhāhi saddhiṃ antaravīthiyaṃ paridevitvā tā
ādāya tassa pāsādaṃ āruyha puttassa sayanañca āsanañca
oloketvā paridevamānā vilāpagāthā āha
        sakuṇī hataputtāva         suññaṃ disvā kulāvakaṃ
        ciraṃ dukkhena jhāyissaṃ      bhūridattaṃ apassatī
        kurarīva hatacchāpā        suññaṃ disvā kulāvakaṃ
        ciraṃ dukkhena jhāyissaṃ      bhūridattaṃ apassatī
        sā nūna cākavākīva       pallasmiṃ anūdake
        ciraṃ dukkhena jhāyissaṃ      bhūridattaṃ apassatī
        kammārānaṃ yathā ukkā    anto jhāyati no bahi
        evaṃ jhāyāmi sokena     bhūridattaṃ apassatīti.
      Tattha apassatīti apassantī. Hatacchāpāti hatapotakā.
      Evaṃ bhūridattamātari vilapamānāya bhūridattanivesanaṃ

---------------------------------------------------------------------------------------------
page47.
Aṇṇavakucchiyaṃ viya ekasaddaṃ ahosi. Ekopi sakabhāvena saṇṭhātuṃ nāsakkhi.
Sakalanivesanaṃ yugantavātapahataṃ sālavanaṃ viya ahosi.
      Tamatthaṃ pakāsento satthā āha
        sālāva sampamadditā      mālutena pamadditā
        senti puttā ca dārā ca  bhūridattanivesaneti.
      Tadā ariṭṭho ca subhogo ca dve bhātaro mātāpitūnaṃ upaṭṭhānaṃ
gacchantā taṃ saddaṃ sutvā bhūridattanivesanaṃ pavisitvā mātaraṃ
assāsayiṃsu.
      Tamatthaṃ pakāsento satthā āha
        idaṃ sutvāna nigghosaṃ      bhūridattanivesane
        ariṭṭho ca subhogo ca     upadhāviṃsu antarā
        amma assāsamāsoci      evaṃ dhammā hi pāṇino
        cavanti upapajjanti        esāssa pariṇāmatāti.
      Tattha esāssa pariṇāmatāti esā cutūpapatti assa lokassa
pariṇāmatā evaṃ hi so loko pariṇāmati etehi dvīhi antehi
koci mutto nāma natthīti vadanti. Samuddajā āha
        ahaṃpi tāta jānāmi       evaṃdhammā hi pāṇino
        sokena ca paretasmiṃ      bhūridattaṃ apassatī
        ajja ce me imaṃ rattiṃ    sudassana vijānāhi
        bhūridattaṃ apassatī         maññe hessāmi jīvitanti.
      Tattha ajja ce meti tāta sudassana sace ajja imaṃ rattiṃ

---------------------------------------------------------------------------------------------
page48.
Bhūridatto mama dassanaṃ nāgamissati athāhantaṃ apassatī mama jīvitaṃ
jahessāmīti maññāmi.
      Puttā āhaṃsu
        amma assāsa mā soci    ānayissāma bhātaraṃ
        disodisaṃ gamissāma        bhātupariyesānaṃ caraṃ
        pabbate giriduggesu       gāmesu nigamesu ca
        orena sattarattassa      bhātaraṃ passa āgatanti.
      Tattha caranti amma tayo janā bhātupariyesanaṃ carantā disodisaṃ
gamissāmāti taṃ assāsesuṃ.
      Tato sudassano cintesi sace tayopi ekato gamissāma
papañco bhavissati tīṇi ṭhānāni gantuṃ vaṭṭati ekena devalokaṃ
ekena himavantaṃ ekena manussalokaṃ sace kho pana kāṇāriṭṭho
manussalokaṃ gamissati yattha bhūridattaṃ passati taṃ gāmaṃ vā nigamaṃ vā
jhāpetvā essati esa atikakkhalo pharusona sakkā etaṃ tattha pesetunti
cintetvā tāta ariṭṭha tavaṃ devalokaṃ gaccha sace devatāhi dhammaṃ
sotukāmāhi bhūridatto devalokaṃ nīto tato taṃ ānehīti ariṭṭhaṃ
devalokaṃ pahiṇi. Subhogaṃ pana tāta tavaṃ himavantaṃ gantvā pañcasu
mahānadīsu bhūridattaṃ upadhāretvā ehīti himavantaṃ pahiṇi. Sayaṃ
pana manussalokaṃ gantukāmo cintesi sacāhaṃ māṇavakavaṇṇena gamisāmi
manussā appiyanti mayā tāpasavesena gantuṃ vaṭṭati manussānaṃ
hi pabbajitā piyā manāpāti. So tāpasavesaṃ gahetvā mātaraṃ

---------------------------------------------------------------------------------------------
page49.
Vanditvā pakkāmi. Bodhisattassa pana accimukhī nāma vemātikā
kaniṭṭhabhaginī atthi. Tassā bodhisatte adhimatto sineho. Sā
sudassanaṃ gacchantaṃ disvā āha bhātika ativiya kilamāmi ahaṃpi
tayā saddhiṃ gamissāmīti. Amma na sakkā tayā mayā saddhiṃ gantuṃ ahaṃ
pabbajitavesena gamissāmīti. Ahaṃ khuddakamaṇḍūkī hutvā tava jaṭantare
nipajjitvā gamissāmīti āha. Tena hi ehīti. Sā maṇḍūkapotikā
hutvā tassa jaṭantare nipajji. Sudassano mūlato paṭṭhāya
vicinanto gamissāmīti bodhisastassa bhariyāyo tassa uposathakaraṇaṭṭhānaṃ
pucchitvā paṭhamaṃ tattha gantvā ālambāyanena mahāsattassa
gahitaṭṭhāne lohitañca vallīhi katapeḷaṭṭhānañca disvā bhūridatto
ahituṇḍikena gahitoti ñatvā samuppannasoko assupuṇṇehi nettehi
ālambāyanassa gatamaggeneva paṭhamaṃ kīḷāpitagāmaṃ gantvā manusse
pucchi evarūpo nāma nāgo kenaci ahituṇḍikena kīḷāpitoti.
Ālambāyanena ito māsamatthake kīḷāpitoti. Kiñci tena
laddhanti. Āma idheva sahassamattaṃ laddhanti. Idāni kuhiṃ gatoti.
Asukagāmaṃ nāmāti. So tato paṭṭhāya pucchanto anupubbena
rājadvāraṃ agamāsi.
                  . Vilāpakaṇḍaṃ niṭṭhitaṃ.
      Tasmiṃ khaṇe ālambāyano sīsanahāto suvilitto maṭṭhasāṭakaṃ
nivāsetvā ratanapeḷaṃ gāhāpetvā rājadvārameva gato. Mahājano
sannipatito. Rañño āsanaṃ paññattaṃ. So antonivesane

---------------------------------------------------------------------------------------------
page50.
Ṭhitova ahaṃ gacchāmi nāgarājānaṃ kīḷāpetūti pesesi. Ālambāyano
ratanapeḷaṃ cittattharake ṭhapetvā ratanapeḷaṃ vivaritvā ehi mahānāgāti
saññamadāsi. Tammiṃ samaye sudassano parisapariyante ṭhitova ahosi.
Mahāsatto sīsaṃ nīharitvā sabbantaṃ parisaṃ olokesi. Nāgā dvīhi
ākārehi parisaṃ olokenti supaṇṇaparipanthe vā ñātake vā
dassanatthāya. Te supaṇṇaṃ disvā bhītā na naccanti ñātake disvā
lajjamānā na naccanti. Mahāsatto pana olokento parisantare
bhātikaṃ addasa. So akkhipūrāni assūni gahetvā peḷato
nikkhamma tadabhimukho pāyāsi. Mahājano taṃ āgacchantaṃ disvā bhīto
paṭikkami. Ekova sudassano aṭṭhāsi. So gantvā tassa pādapiṭṭhiyaṃ
sīsaṃ ṭhapetvā parodi. Sudassanopi parodi. Mahāsatto roditvā
nivattitvā peḷameva pāvisi. Ālambāyano iminā nāgena tāpaso
ḍaṭṭho bhavissati assāsessāmi nanti taṃ upasaṅkamitvā āha
         hatthā pamutto urago       pāde te nipati bhūsaṃ
         kacci nu ḍaṃsito tāta        mā bhāyi sukhito bhavāti.
      Tattha mā bhāyīti tāta tāpasa ahaṃ ālambāyano nāma mā
bhāyi tava paṭijagganaṃ nāma mama bhāroti.
      Sudassano tena saddhiṃ kathetukāmatāya āha
         neva mayhaṃ ayaṃ nāgo       alaṃ dukkhāya kāyaci
         yāva atthi ahiggāho       mayā bhiyyo na vijjatīti.
      Tattha kāyacīti kassaci appamattakassāpi dukkhassa uppādane

---------------------------------------------------------------------------------------------
page51.
Ayaṃ mama samattho natthi mayā hi sadiso ahituṇḍiko nāma
natthīti. Ālambāyano ko nāmesoti ajānantova kujjhitvā āha
         ko nu brāhmaṇavaṇṇena      datto parisamāgato
         avāhayatu suyuddhena         suṇātu parisā mamanti.
      Tattha dattoti dappito duṭṭho lāmako andhabālako.
Avāhayatūti avāhayanto. Ayameva vā pāṭho. Idaṃ vuttaṃ hoti
ayaṃ ko bālo ummattako maṃ suyuddhena āvahayanto attanā saddhiṃ
samaṃ karonto parisamāgato. Parisā mananti parisā mama vacanaṃ
suṇātu mayhaṃ doso natthi mā kho me tumhe kujjhitthāti.
      Atha naṃ sudassano gāthāya ajjhabhāsi
         tvaṃ maṃ nāgena ālamba      ahaṃ maṇḍūkachāpiyā
         hotu no abbhutaṃ tattha       ā sahassehi pañcahīti.
      Tattha nāgenāti tvaṃ nāgena mayā saddhiṃ yujjha ahaṃ
maṇḍūkacchāpiyā tayā saddhiṃ yujjhissāmi. Ā sahassehi pañcahīti tasmiṃ
no yuddhe yāva pañcahi sahassehi abbhutaṃ paṇītakaṃ hotūti.
Ālambāyano āha
         ahamhi vasumā aḍḍho        tvaṃ daliddosi māṇava
         ko nu te pāṭibhogatthi      upajūtañca kīdisaṃ
         upajūtañca me atthi         pāṭibhogo ca tādiso
         hotu no abbhutaṃ tattha       ā sahassehi pañcahīti.
      Tattha ko nu teti tava pabbajitassa ko nu pāṭibhogo

---------------------------------------------------------------------------------------------
page52.
Atthi. Upajūtañcāti imasmiṃ vā jūte upanikkhepabhūtaṃ kiṃ nāma tava
dhanaṃ siyā dassehi meti vadati. Upajūtañca meti mayhaṃ pana dātabbaṃ
upanikkhepadhanaṃ vā ṭhapetabbaṃ pāṭibhogo vā tādiso atthi tasmā
no tattha yāva pañcahi sahassehi abbhutaṃ hotūti.
      Sudassano tassa vacanaṃ sutvā pañcahi no sahassehi abbhutaṃ
hotūti abhīto rājanivesanaṃ āruyha mātularañño santike ṭhito
gāthamāha
         suṇohi me mahārāja        vacanaṃ bhaddamatthu te
         pañcannaṃ me sahassānaṃ       pāṭibhogo hi kittimāti.
      Tattha kittimāti kittiguṇasampanno.
      Rājā ayaṃ tāpaso maṃ atibahudhanaṃ yācati kinnukhoti cintetvā
gāthamāha
         pettikaṃ vā iṇaṃ hoti       yaṃ vā hoti sayaṃ kataṃ
         kiṃ tvaṃ evaṃ bahuṃ mayhaṃ       dhanaṃ yācasi tāpasāti.
      Tattha pettikaṃ vāti pitarā vā gahetvā khāditaṃ attanā vā
kataṃ iṇaṃ nāma hoti kiṃ mama pitarā tava hatthato gahitaṃ atthi
udāhu mayā tavaṃ kiṃ kāraṇā maṃ evaṃ bahuṃ dhanaṃ yācasīti.
      Evaṃ vutte sudassano dve gāthā abhāsi
         ālambāyano hi nāgena     mamaṃ abhijigiṃsati
         ahaṃ maṇḍūkacchāpiyā         ḍaṃsayissāmi brāhmaṇaṃ
         taṃ tvaṃ daṭṭhuṃ mahārāja       ajja raṭṭhābhivaḍḍhana

---------------------------------------------------------------------------------------------
page53.
         Khaggasaṅghaparibyūḷho         nīyāhi abhidassananti.
      Tattha abhijigiṃsatīti yuddhe jinituṃ icchati tattha yuddhe sace so maṃ
jinissati ahamassa pañcasahassāni dassāmi sacāhaṃ jinissāmi mayhameva
dassati tasmā taṃ bahuṃ dhanaṃ yācāmi. Tanti tasmā tvaṃ mahārāja
ajja abhidassanaṃ daṭṭhuṃ nīyāhīti.
      Rājā tena hi gacchāmāti tāpasena saddhiṃyeva nikkhami. Taṃ
disvā ālambāyano ayaṃ tāpaso gantvā rājānaṃ gahetvā āgato
rājakulupako bhavissatīti bhīto hutvā taṃ anuvattanto gāthamāha
         neva taṃ atimaññāmi         sippavādena māṇava
         atimattosi sippena         uragaṃ nāpacāyasīti.
      Tattha sippavādenāti māṇava ahaṃ attano sippena taṃ
nātimaññāmi tvaṃ pana attano sippena atimatto imaṃ uragaṃ na pūjesi
nāssa apacitiṃ karosīti.
      Tato sudassano dve gāthā abhāsi
         mayaṃ nātimaññāma           sippavādena brāhmaṇa
         avisena ca nāgena         bhūsaṃ vañcayase  janaṃ
         evañcetaṃ jano jaññā      yathā jānāmi taṃ ahaṃ
         na tvaṃ labhasi ālamba        thusamuṭṭhiṃ kuto dhananti.
      Athassa ālambāyano kujjhitvā āha
         kharājino jaṭī rummī         datto parisamāgato
         yo tvaṃ evaṃ gataṃ nāgaṃ      aviso atimaññasi

---------------------------------------------------------------------------------------------
page54.
         Āsajja kho taṃ jaññāsi      puṇṇaṃ uggassa tejasā
         maññe taṃ bhasmarāsiṃva        khippameso karissatīti.
      Tattha rummīti anañjitaamaṇḍito. Aviso atimaññasīti
nibbisoti avajānāsi. Āsajjāti upagantvā. Jaññāsīti
jāneyyāsīti.
      Atha so tena saddhiṃ keḷiṃ karonto sudassano gāthamāha
         siyā visaṃ siluttassa         duḍḍubhassa silābhuno
         neva lohitasīsassa          visaṃ nāgassa vijjatīti.
      Tattha siluttassāti gharasappassa. Duḍḍubhassāti udakasappassa.
Silābhunoti nīlavaṇṇasappassa.
      Iti nibbise sappe dassetvā etesaṃ visaṃ siyā neva tava
lohitasīsassa sappassāti āha.
      Atha naṃ ālambāyano dvīhi gāthāhi ajjhabhāsi
         sutametaṃ arahataṃ            saññatānaṃ tapassinaṃ
         idha dānāni datvāna        saggaṃ gacchanti dāyakā
         jīvanto dehi dānāni       yadi te atthi dātave
         ayaṃ nāgo mahiddhiko        tejasī duratikkamo
         tena taṃ ḍaṃsayissāmi         so taṃ bhasmaṃ karissatīti.
      Tattha dātaveti yadi te kiñci dātabbaṃ atthi dehi.
      Tato sudassano āha
         mayāpetaṃ sutaṃ samma         saññatānaṃ tapassinaṃ

---------------------------------------------------------------------------------------------
page55.
         Idha dānāni datvāna        saggaṃ gacchanti dāyakā
         tavameva dehi jīvanto       yadi te atthi dātave
         ayaṃ accimukhī nāma          puṇṇā uggassa tejasā
         tāya taṃ ḍaṃsayissāmi         sā taṃ bhasmaṃ karissati
         yā dhītā dhataraṭṭhassa        vemātā bhaginī mama
         sā ḍaṃsatu accimukhī          puṇṇā uggassa tejasāti.
      Tattha uggassa tejasāti uggena visena puṇṇā.
      Evañca pana vatvā amma accimukhi jaṭantarato me nikkhamitvā
mama pāṇimhi patiṭṭhāhīti mahājanamajjheyeva bhaginiṃ pakkositvā
hatthaṃ pasāresi. Sā tassa saddaṃ sutvā jaṭantare nipannāva
tikkhattuṃ maṇḍūkavassikaṃ vassitvā jaṭantarato nikkhamitvā aṃsakūṭe
nisīdisvā tato upatitvā tassa hatthatale ṭhatvā tīṇi visavindūni
pātetvā puna tassa jaṭantarameva pāvisi. Sudassano visaṃ gahetvā
ṭhito nassissati vatāyaṃ janapadoti tikkhattuṃ mahāsaddaṃ akāsi.
Tassa saddo dvādasayojanikaṃ bārāṇasiṃ chādetvā aṭṭhāsi. Atha
naṃ rājā kimatthaṃ janapado nassissatīti pucchi. Mahārāja imassa
visassa nisiñcanaṭṭhānaṃ na passāmīti. Tāta mahantāya paṭhaviyaṃ
nisiñcāhīti. Atha naṃ nasakkā mahārājāti paṭikkhipanto gāthamāha
         chamāyañce nisiñcissaṃ        brahmadatta vijānāhi
         tiṇalatāni osathyo         ussusseyyuṃ asaṃsayanti.
      Tattha tiṇalatānīti paṭhavinissitāni tiṇāni ca latāni ca

---------------------------------------------------------------------------------------------
page56.
Sabbosathiyo ca susseyyuṃ tasmā na sakkā paṭhaviyaṃ visaṃ nisiñcitunti.
      Tena hi tāta uddhaṃ ākāse khipāhīti. Tatthāpi na sakkāti
dassento gāthamāha
         uddhañce pātayissāmi       brahmadatta vijānāhi
         sattavassāni yaṃ devo       na vasse na himaṃ pateti.
      Tattha na himaṃ pateti sattavassāni himabindumattaṃpi napatissatīti.
      Tena hi tāta udake nisiñcāhīti. Tatthāpi na sakkāti
dassento gāthamāha
         udake ce nisiñcissaṃ        brahmadatta vijānāhi
         yāvantodakajā pāṇā       mareyyuṃ macchakacchapāti.
      Atha naṃ rājā āha  tāta mayaṃ na kiñci jānāma yathā
amhākaṃ raṭṭhaṃ na nassati taṃ upāyaṃ tvameva jānāhīti. Tena hi
mahārāja imasmiṃ ṭhāne paṭipāṭiyā tayo āvāṭe khanāpethāti.
Rājā khanāpesi. Sudassano paṭhamaṃ āvāṭaṃ nānābhesajjānaṃ
pūrāpesi. Dutiyaṃ gomayassa. Tatiyaṃ dibbosathānañceva. Tato
paṭhame āvāṭe visavindūni pātesi. Taṃ khaṇaññeva dhūmāyitvā
jālā uṭṭhahi. Sā gantvā gomayaāvāṭaṃ gaṇhi. Tatopi
jālā uṭṭhāya itaraṃ libbosathapuṇṇaṃ gahetvā osathāni jhāpetvā
nibbāyi. Ālambāyano tassa āvātassa avidūre aṭṭhāsi. Atha
naṃ visadhūmausmā paharitvā sarīracchaviṃ uppāṭetvā gatā. Setakuṭṭhī
ahosi. So bhayatajjito nāgarājaṃ visajjemīti tikkhattuṃ vācaṃ

---------------------------------------------------------------------------------------------
page57.
Nicchāresi. Taṃ sutvā bodhisatto ratanapeḷā nikkhamitvā
sabbālaṅkārapaṭimaṇḍitaṃ attabhāvaṃ māpetvā devarājalīlāya ṭhito.
Sudassanopi accimukhīpi tatheva aṭṭhaṃsu. Tato sudassano rājānaṃ āha
jānāsi no mahārāja kassete puttāti. Tāta na jānāmīti.
Amhe tāva na jānāsi kāsikarañño pana dhītuyā samuddajāya
dhataraṭṭhassa dinnabhāvaṃ jānāsīti. Āma jānāmi mayhaṃ sā
kaniṭṭhabhaginīti. Mahārāja mayaṃ tassā puttā tavaṃ no mātuloti.
Taṃ sutvā rājā te āliṅgitvā sīse cumbitvā roditvā
pāsādaṃ āropetvā mahantaṃ sakkāraṃ katvā bhūridattena saddhiṃ
paṭisanthāraṃ karonto pucchi tāta taṃ evaṃ uggatejaṃ kathaṃ
ālambāyano gaṇhīti. So sabbaṃ pavuttiṃ vitthārena kathetvā rājānaṃ
ovadanto mahārāja raññā nāma iminā niyāmena rajjaṃ kāretuṃ
vaṭṭatīti mātulassa rājadhammaṃ desesi. Atha naṃ sudassano āha
mātula mama mātā bhūritattaṃ apassantī kilamati na sakkā amhehi
papañcaṃ kātunti. Sādhu tāta tumhe tāva gacchatha ahaṃ pana mama
bhaginiṃ daṭṭhukāmo kathaṃ taṃ passisāmīti. Mātula kuhiṃ pana no
ayyako kāsikarājāti. Tāta mama bhaginiyā vinā vasituṃ asakkonto
rajjaṃ pahāya pabbajito asukavanasaṇḍe nāma vasatīti. Mātula mama
mātā tumhe ca ayyakañca me daṭṭhukāmā tumhe asukadivase
mama ayyakassa santikaṃ gacchatha mayaṃ mātaraṃ ādāya ayyakassa
assamapadaṃ āgacchissāma tattheva naṃ tumhepi passissathāti. Iti te

---------------------------------------------------------------------------------------------
page58.
Mātulassa divasaṃ vavaṭṭhapetvā rājanivesanā otariṃsu. Rājā
bhāgineyye uyyojetvā roditvā nivatti. Te paṭhaviyaṃ nimujjitvā
nāgabhavanaṃ gatā.
                  Nācagavesanakaṇḍaṃ niṭṭhitaṃ.
      Mahāsatte nāgabhavanaṃ sampatte sakalanāgabhavanaṃ ekaparidevanasaddaṃ
ahosi. Sopi māsamattaṃ peḷāya vasitattā kilamanto gilānaseyyaṃ
sayi. Tassa santikaṃ āgacchantānaṃ nāgānaṃ pamāṇaṃ natthi. So
tehi saddhiṃ kathento kilamati. Kāṇāriṭṭho devalokaṃ gantvā
mahāsattaṃ adisvā paṭhamameva āgato. Atha naṃ esa caṇḍo pharuso
sakkhissati nāgaparisaṃ nivāretunti mahāsattassa nipannaṭṭhāne dovārikaṃ
kariṃsu. Subhogopi sakalahimavantaṃ vicinitvā tato mahāsamuddañca
sesanadiyo ca upadhāretvā yamunaṃ upadhārento āgacchati.
Nesādabrāhmaṇopi ālambāyanaṃ kuṭṭhiṃ disvā cintesi ayaṃ bhūridattaṃ
kilametvā kuṭṭhijāto ahaṃ pana taṃ mayhaṃ tathā bahūpakāraṃ maṇilobhena
ālambāyanassa dassesiṃ taṃ pāpaṃ mama āgamissati yāva taṃ nāgacchati
tāvadeva yamunaṃ gantvā payāgatitthe pāpapavāhanaṃ karissāmīti.
So tattha gantvā mayā bhūridatte mittadubbhikammaṃ kataṃ taṃ pāpaṃ
pavāhessāmīti vatvā udakorohaṇakammaṃ karoti. Tasmiṃ khaṇe
subhogo taṃ ṭhānaṃ patto tassa taṃ vacanaṃ sutvā iminā kira
pāpadhammena tāva mahantassa yasassa dāyako mama bhātā maṇiratanassa
kāraṇā ālambāyanassa dassito nāssa jīvitaṃ dassāmīti

---------------------------------------------------------------------------------------------
page59.
Naṅguṭṭhena naṃ pādesu veṭhetvā ākaḍḍhitvā udake osīdāpetvā
niruddhassāsakāle thokaṃ sithilamakāsi. So sīsaṃ ukkhipi. Atha naṃ
punākaḍḍhitvā osīdāpesi.
      Evaṃ bahuvārena tena kilamiyamāno nesādabrāhmaṇo sīsaṃ
ukkhipitvā gāthamāha
         lokyaṃ sajjantaṃ udakaṃ       payāgasmiṃ patiṭṭhitaṃ
         ko maṃ ajjhoharī bhūto      ogāḷhaṃ yamunaṃ nadinti.
      Tattha lokyanti evaṃ pāpapavāhanasamatthaṃ lokasammataṃ.
Sajjantanti evarūpaṃ udakaṃ abhisiñcantaṃ. Payāgasminti payāgatitthe.
      Atha naṃ subhogo gāthāya ajjhabhāsi
               yadesa lokādhipatī yasassī
               bārāṇasiṃ pakīraharī samantato
               tassāhaṃ putto uragūsabhassa
               subhogoti maṃ brāhmaṇa vedayantīti.
      Tattha yadesāti yo eso. Pakīraharī samantatoti
paccatthikānaṃ dukkhaupaharaṇasamatthatāya parisamantato pakīraharī sabbaṃ
parikkhipitvā upariphaṇena chādesi.
     Atha brāhmaṇo ayaṃ bhūridattassa bhātā na me jīvitaṃ dassati
yannūnāhaṃ etassa ceva mātāpitūnañcassa vaṇṇakittibhaṇanena
muducittaṃ katvā attano jīvitaṃ yāceyyanti cintetvā gāthamāha
               sacesi putto uragūsabhassa

---------------------------------------------------------------------------------------------
page60.
               Kāsissa rañño amarādhipassa
               mahesakkho aññataro pitā te
               maccesu mātā pana te atulyā
               na tādiso arahati brāhmaṇassa
               dāsaṃpi ohārituṃ mahānubhāvoti.
      Tattha kāsissāti aparena nāmena evaṃnāmakassa
kāsikaraññoti vadantiyeva. Kāsikarājadhītāya gahitattā kāsikarajjaṃpi tasseva
santakaṃ katvā vaṇṇeti. Amarādhipassāti dīghāyukatāya amarasaṃkhātānaṃ
nāgānaṃ adhipatissa. Mahesakkhoti mahesakkhānaṃ aññataro.
Dāsaṃpīti tādiso hi mahānubhāvo ānubhāvarahitaṃ brāhmaṇassa dāsaṃpi
udake ohārituṃ nārahati pageva mahānubhāvaṃ brāhmaṇanti vadati.
      Atha naṃ subhogo are duṭṭha brāhmaṇa tvaṃ maṃ vañcetvā
muñcissāmīti maññasi na te jīvitaṃ dassāmīti tena katakammaṃ
pakāsento āha
         rukkhaṃ nissāya vijjhittho     eṇeyyaṃ pātumāgataṃ
         so viddho dūramācari       saravegena sekkhavā
         taṃ tvaṃ patitamaddakkhi        araññasmiṃ brahāvane
         sa maṃsakājaṃ ādāya        sāyaṃ nigrodhamupāgami
         suvasāliyasaṃghuṭṭhaṃ           piṅgiyaṃ saṇṭhatāyutaṃ
         kokilābhirudaṃ rammaṃ         dhuvaṃ haritasaddalaṃ
         tattha te so pāturahu      iddhiyā yasasā jalaṃ

---------------------------------------------------------------------------------------------
page61.
         Mahānubhāvo bhātā me      kaññāhi parivārito
         so tena pariciṇṇo tvaṃ      sabbakāmehi tappito
         aduṭṭhassa tuvaṃ dubbhi         tante veraṃ idhāgataṃ
         khippaṃ gīvaṃ pasārehi         na te dassāmi jīvitaṃ
         bhātu parisaraṃ veraṃ          chedayissāmi te siranti.
      Tattha sāyaṃ nigrodhamupāgamīti vikāle nigrodhaṃ upagatosi.
Piṅgiyanti pattānaṃ vaṇṇena piṅgiyaṃ. Saṇṭhatāyutanti pārohaparikiṇṇaṃ.
Kokilābhirudanti kokilāhi abhirudaṃ. Dhuvaṃ haritasaddalanti
udakabhūmiyaṃ jātattā niccaṃ haritasaddalaṃ bhūmibhāgaṃ. Pāturahūti tasmiṃ
te nigrodhe ṭhitassa so mama bhātā pākaṭo ahosi paññāyi.
Iddhiyāti puññatejena. So tenāti so tuvaṃ tena attano
bhavanaṃ netvā pariciṇṇo. Parisaranti tayā mama bhātu kataṃ veraṃ
pāpakammaṃ parissaranto anussaranto. Chedayissāmīti chindissāmi.
      Atha brāhmaṇo na me esa jīvitaṃ dassati yaṃkiñci pana
vatvā mokkhatthāya vāyamituṃ vaṭṭatīti cintetvā gāthamāha
       ajjhāyiko yācayogī        āhutaggi ca brāhmaṇo
       etehi tīhi ṭhānehi        avajjho bhavati brāhmaṇoti.
      Tattha etehīti etehi ajjhāyikādīhi tīhi kāraṇehi brāhmaṇo
avajjho na labbhā brāhmaṇaṃ vadhituṃ yo hi brāhmaṇaṃ vadheti so
niraye nibbattatīti.
      Taṃ sutvā subhogo saṃsayaṃ pakkhanto hutvā imaṃ nāgabhavanaṃ

---------------------------------------------------------------------------------------------
page62.
Netvā bhātaro paṭipucchitvā jānissāmīti cintetvā dve gāthā
abhāsi
         yaṃ puraṃ dhataraṭṭhassa          ogāḷhaṃ yamunaṃ nadiṃ
         jotate sabbasovaṇṇaṃ        giramāhacca yāmunaṃ
         tattha (te) parisabayagghā     sodariyā mama bhātaro
         yathā te tattha vakkhanti      tathā hessasi brāhmaṇāti.
      Tattha yaṃ puranti yaṃ nagaraṃ. Ogāḷhanti anupaviṭṭhaṃ.
Girimāhacca yāmunanti yamunāto avidūre ṭhitaṃ himavantaṃ āhacca.
Jotateti jotati. Tattha teti tasmiṃ nagare te mama bhātaro
vasanti. Tattha nīte tayi yathā te vakkhanti tathā bhavissasi sace hi
saccaṃ kathesi jīvitaṃ te atthi no ce tattheva sīsaṃ te chindissāmīti.
      Iti naṃ vatvā subhogo gīvāyaṃ gahetvā khipanto akkosanto
paribhāsanto mahāsattassa pāsādadvāraṃ agamāsi.
                    Subhogakaṇḍaṃ niṭṭhitaṃ.
      Atha naṃ dovāriko hutvā nisinno kāṇāriṭṭho tathā kilametvā
ānīyamānaṃ brāhmaṇaṃ disvā paṭimaggaṃ gantvā subhoga mā
naṃ viheṭhayi lokasmiṃ hi brāhmaṇā nāma mahābrahmuno puttā
sace mahābrahmā jānissati ime mama puttepi viheṭhentīti
kujjhitvā amhākaṃ sakalanāgabhavanaṃ vināsessati lokasmiṃ hi brāhmaṇā
nāma seṭṭhā mahānubhāvā tvaṃ tesaṃ mahānubhāvaṃ na jānāsi ahaṃ
jānāmīti āha. Kāṇāriṭṭho kira atītānantare bhave

---------------------------------------------------------------------------------------------
page63.
Yaññakārabrāhmaṇo ahosi tasmā evamāha vatvā ca pana anubhūtapubbavasena
yajanasīlo hutvā subhogañca nāgaparisañca āmantetvā etha
bho yaññakārakānaṃ brāhmaṇānaṃ vo guṇe vaṇṇayissāmīti vatvā
yaññavaṇṇanaṃ ārabhanto āha
                anittarā itarasampayuttā
                yaññā ca vedā ca subhoga loke
                tadaggarayhaṃ hi vinindamāno
                jahāti vittañca satañca dhammanti.
      Tattha anittarāti subhoga imasmiṃ loke yaññā vedā ca
anittarā na lāmakā mahānubhāvā. Te itarehi brāhmaṇehi
sampayuttā tasmā brāhmaṇāpi anittarāva jātā. Tadaggarayhanti
tasmā agārayhaṃ brāhmaṇaṃ vinindamāno dhanañca satañca paṇḍitānaṃ
dhammañca jahāti.
      Idaṃ kira so iminā bhūridatte mittadubbhikammaṃ katanti vattuṃ
nāgaparisā mā labbhantūti avoca. Atha naṃ kāṇāriṭṭho
subhoga jānāsi pana ayaṃ loko kena nimmitoti vatvā na jānāmīti
vutte brāhmaṇānaṃ pitāmahena mahābrāhmunāti dassetuṃ itaraṃ
gāthamāha
                ajjhenamariyā paṭhaviṃ janindā
                vessā kasiṃ pāricariyañca suddā
                upāgū paccekaṃ yathāpadesaṃ

---------------------------------------------------------------------------------------------
page64.
                Katāhu ete vasināti āhūti.
      Tattha upāgūti upāgatā. Brahmā kira brāhmaṇādayo cattāro
vaṇṇe nimminitvā ariye tāva brāhmaṇe āha tumhe ajjhenameva
upagacchatha mā aññaṃ kiñci karitthāti. Janinde āha tumhe
paṭhaviññeva jinittha mā aññaṃ kiñci karitthāti. Vesse āha
tumhe kasiṃyeva upagacchathāti. Sudde āha tumhe tiṇṇaṃ vaṇṇānaṃ
pāricariyaṃyeva upethāti. Tato paṭṭhāya ariyā ajjhenaṃ janindā paṭhaviṃ
vessā kasiṃ suddā pāricariyaṃ upagatāti vadanti. Paccekaṃ
yathāpadesanti upagacchantā ca pāṭiyekkaṃ attano kulappadesānurūpena
brahmunā vuttaniyāmeneva upagatā. Katāhu ete vasināti āhūti
evaṃ kira te vasinā mahābrahmunā katā ahesunti kathenti.
      Evaṃ mahāguṇā ete brāhmaṇā nāma yo hi etesu cittaṃ
pasādetvā dānaṃ deti tassa aññattha paṭisandhi natthi devalokameva
gacchatīti vatvā āha
                dhātā vidhātā varuṇo kuvero
                somo yamo candimā vāyu suriyo
                etepi yaññaṃ puthulo yajitvā
                ajjhāyikānaṃ atha sabbakāme
                vikāsitā cāpasatāni pañca
                yo ajjuno balavā bhīmaseno
                sahassabāhu asamo paṭhabyā

---------------------------------------------------------------------------------------------
page65.
               Sopi tadā ādahi jātavedanti.
      Tattha etepīti ete dhātādayo devarājāno. Puthuloti
anekappakāraṃ yaññaṃ yajitvā. Atha sabbakāmeti atha ajjhāyikānaṃ
brāhmaṇānaṃ sabbakāme datvā etāni ṭhānāni pattāti dasseti.
Vikāsitāti ākaḍḍhitā. Cāpasatāni pañcāti na pañca cāpasatāni pañca
cāpasatappamāṇaṃ pana mahādhanuṃ sayaṃ eva ākaḍḍhati. Bhīmasenoti
bhayānakaseno. Sahassabāhūti na tassa bāhūnaṃ sahassaṃ pañcannaṃ
pana dhanuggahasatānaṃ bāhusahassena ākaḍḍhitassa mahādhanuno ākaḍḍhi
tenevaṃ vuttaṃ. Ādahi jātavedanti sopi rājā tasmiṃ kāle
brāhmaṇe sabbakāmehi santappetvā aggiṃ ādahi patiṭṭhāpetvā
paricari teneva kāraṇena devaloke nibbatto tasmā brāhmaṇā
nāma imasmiṃ loke jeṭṭhakāti āha.
      So uttariṃpi brāhmaṇeyeva vaṇṇento gāthamāha
                yo brāhmaṇe bhojayi dīgharattaṃ
                annena pānena yathānubhāvaṃ
                pasannacitto anumodamāno
                subhoga devaññataro ahosīti.
      Tattha yoti aniyamaniddesavacanaṃ yo so porāṇako
bārāṇasirājāti dasseti. Yathānubhāvanti yathābalaṃ yadassa atthi taṃ sabbaṃ
pariccajitvā bhojesi. Devaññataroti subhoga so aññataro
mahesakkhadevarājā ahosi evaṃ brāhmaṇā nāma aggadakkhiṇeyyāti.

---------------------------------------------------------------------------------------------
page66.
      Athassa kāṇāriṭṭho aparaṃpi kāraṇaṃ āharitvā dassento
gāthamāha
                mahāsanaṃ devamanomavaṇṇaṃ
                yo sappinā asakkhi jetumaggiṃ
                so yaññatattaṃ varato yajitvā
                dibbaṃ gatiṃ mujatindajjhagacchīti.
      Tattha mahāsananti mahābhakkhaṃ. Jetunti santappituṃ.
Yaññatattanti yaññavidhānaṃ. Varatoti varantassa aggidevassa yajitvā.
Mujatindajjhagacchīti mujatindo adhigato.
      Eko kira pubbe bārāṇasiyaṃ mujatindo nāma rājā brāhmaṇe
pakkosāpetvā saggamaggaṃ pucchi. Atha naṃ te brāhmaṇā
brāhmaṇānañca brāhmaṇadevatānañca sakkāraṃ karohīti vatvā kā
brāhmaṇadevatāti vutte aggi devoti taṃ navanītasappinā santappahīti
āhaṃsu. So tathā akāsi.
      So tamatthaṃ pakāsento imaṃ gāthamāha
                mahānubhāvo vassasahassajīvī
                yo pabbaji dassanīyo uḷāro
                hitvā apariyantaṃ raṭṭhaṃ sasenaṃ
                rājā dudīpopajjhagāmi sagganti.
      Tattha pabbajīti pañca vassasatāni rajjaṃ kārento brāhmaṇānaṃ
sakkāraṃ katvā apariyantaṃ raṭṭhaṃ sasenaṃ jahitvā pabbaji pañca

---------------------------------------------------------------------------------------------
page67.
Vassasatāni samaṇadhammaṃ karonto dassanīyo aggadakkhiṇeyyo.
Dudīpopīti so dudīpo nāma rājā brāhmaṇe pūjetvāva saggaṃ
gatoti vadati. Dudipotipi pāṭho.
      Aparānipissa udāharaṇāni dassento āha
                yo sāgaro sāgarantaṃ vijitvā
                yūpaṃ subhaṃ sovaṇṇamayaṃ uḷāraṃ
                ussesi vessānaramādahāno
                subhoga devaññataro ahosi
                yassānubhāvena subhoga gaṅgā
                pavattati dadhisannisinnaṃ samuddaṃ
                so lomapādo paricariyamaggiṃ
                aṅgo sahassakkhapuramajjhagacchīti.
      Tattha sāgarantanti sāgarapariyantaṃ paṭhaviṃ. Ussesīti brāhmaṇe
saggamaggaṃ pucchitvā suvaṇṇayūpaṃ ussāpehīti vutte pasughātanatthāya
ussāpesi. Vessānaramādahānoti vessānaraṃ aggiṃ ādahanto.
Vessānarinti vā pāṭho. Devaññataroti subhoga so hi rājā
aggiṃ pūjetvā aññataro mahesakkhadevo ahosīti vadati.
Yassānubhāvenāti subhoga gaṅgā ca samuddo ca kena kato kiṃ jānāsīti.
Na jānāmīti. Kiṃ tvaṃ jānāsi brāhmaṇeyeva pothetuṃ jānāsīti.
Atītasmiṃ hi aṅgo nāma lomapādo bārāṇasirājā brāhmaṇe
saggamaggaṃ pucchitvā tehi himavantaṃ pavisitvā brāhmaṇānaṃ sakkāraṃ

---------------------------------------------------------------------------------------------
page68.
Katvā aggiṃ paricarāhīti vutte aparimāṇā gāviyo ca mahisiyo
ca ādāya himavantaṃ pavisitvā tathā akāsi. Brāhmaṇehi bhuttā
tirittaṃ khīradadhi kiṃ kātabbanti vutte chaḍḍethāti āhaṃsu. Tattha
tattha thokassa khīrassa chaḍḍitaṭṭhāne kunnanadiyo ahesuṃ. Bahu
kassa chaḍḍitaṭṭhāne gaṅgā pavattittha. Taṃ pana khīraṃ yattha dadhi
hutvā sannisinnaṃ ṭhitaṃ taṃ samuddaṃ nāma jātaṃ. Iti so evarūpaṃ
sakkāraṃ katvā brāhmaṇehi vuttavidhānena aggiṃ paricariyasahassakkhapuraṃ
ajjhagacchi.
      Iti tassa idaṃ atītaṃ āharitvā imaṃ gāthamāha
                mahiddhiko devavaro yasassī
                senāpati tidive vāsavassa
                so somayāgena malaṃ vihantvā
                subhoga devaññataro ahosīti.
      Tattha so somayāgena malaṃ vihantvāti bho subhoga yo idāni
sakkassa senāpati mahāyaso devaputto sopi pubbe bārāṇasirājā
brāhmaṇe saggamaggaṃ pucchitvā tehi somayāgena attano malaṃ
pavāhetvā devalokaṃ gacchasīti vutte brāhmaṇānaṃ mahantaṃ sakkāraṃ
katvā tehi vuttavidhānena somayāgaṃ katvā tena attano malaṃ
vihantvā devaññataro jātoti imamatthaṃ pakāsento evamāha.
      Aparānipissa udāharaṇāni dassento āha
                akārayi lokamimaṃ parañca

---------------------------------------------------------------------------------------------
page69.
                Bhātirathiṃ himavantañca vijjhaṃ
                yo iddhimā devavaro yasassī
                sopi tadā ādahi jātavedaṃ
                mālāgiri himavā yo ca vijjhā
                sudassano nissabho kākaveru
                ete ca aññe ca nagā mahantā
                cityā katā yaññakarebhi māhūti.
      Tattha sopi tadā ādahi jātavedanti bhātika subhoga yena
mahābrahmunā ayañca loko paro ca loko bhātirathigaṅgā ca
himavantapabbatā vijjhā pabbatā ca kākaveru ca katā sopi yadā
brahmuppattito pubbe māṇavako ahosi tadā aggimeva ādahi aggiṃ juhitvā
mahābrahmā hutvā idaṃ sabbamakāsi evaṃ mahiddhikā brāhmaṇāti
dasseti. Cityā katāti pubbe kira eko bārāṇasirājā brāhmaṇe
saggamaggaṃ pucchitvā brāhmaṇānaṃ sakkāraṃ karohīti vutte tesaṃ
mahādānaṃ datvā mayhaṃ dāne kiṃ natthīti pucchitvā sabbaṃ deva
atthi brāhmaṇānaṃ pana āsanāni nappahontīti vutte iṭṭhikāni
cināpetvā āsanāni kāresi. Etā cityā katā sayanapīṭhakā
brāhmaṇānaṃ ānubhāvena vaḍḍhitvā mālāgiriādayo pabbatā jātā
evamete pabbatā yaññakārehi brāhmaṇehi katāti kathentīti.
      Atha naṃ puna āha bhātika jānāsi panāyaṃ samuddo kena
kāraṇena apeyyo loṇodako jātoti. Na jānāmi ariṭṭhāti.

---------------------------------------------------------------------------------------------
page70.
Atha naṃ tvaṃ brāhmaṇeyeva vihiṃsituṃ jānāsi kiṃ aññaṃ jānissasi
suṇohīti vatvā gāthamāha
                ajjhāyikaṃ mantaguṇūpapannaṃ
                tapassinaṃ yācayogītidhāhu
                tīre samuddassukaṃ sajjantaṃ
                taṃ sāgarajjhohari tenapeyyoti.
      Tattha yācayogī tidhāhūti taṃ brāhmaṇaṃ yācayogīti idha loke
āhu. Udakaṃ sajjantanti so kirekadivasaṃ pāpapavāhanakammaṃ karonto
tīre ṭhatvā samuddato udakaṃ gahetvā attano upari sajjanto
abbhukkīri. Atha naṃ evaṃ karontaṃ vaḍḍhitvā sāgaro ajjhohari
taṃ kāraṇaṃ mahābrahmā sutvā iminā kira me putto hatoti
kujjhitvā samuddo apeyyo loṇodako bhavatūti abhisapi. Teneva
kāraṇena samuddo apeyyo loṇodako jāto. Evarūpā
mahāguṇā ete brāhmaṇā nāmāti.
      Punapi āha
                āyāgavatthūni puthū paṭhabyā
                saṃvijjanti brāhmaṇā vāsavassa
                purimaṃ disaṃ pacchimaṃ dakkhiṇuttaraṃ
                saṃvijjamānā janayanti vedanti.
      Tattha vāsavassāti pubbe brāhmaṇānaṃ dānaṃ datvā
vāsavattaṃ pattassa vāsavassa sakkassa. Āyāgavatthūnīti pubbe

---------------------------------------------------------------------------------------------
page71.
Puññakkhettabhūtā aggadakkhiṇeyyā paṭhabyā paṭhaviyā puthū brāhmaṇā
saṃvijjanti. Purimaṃ disanti te idānipi imāsu catūsu disāsu
saṃvijjamānā tassa vāsavassa mahantaṃ vedaṃ janayanti pītisomanassaṃ
āvahanti.
      Evaṃ ariṭṭho cuddasahi gāthāhi brāhmaṇe ca yaññe ca
vede ca vaṇṇesi
                . Yaññavādavaṇṇanā niṭṭhitā.
      Tassa taṃ kathaṃ sutvā mahāsattassa gilānaṭṭhānaṃ āgatā bahū
nāgā ayaṃ bhūtameva kathetīti micchāgāhaṃ gaṇhanākārappattā
jātā. Mahāsatto gilānaseyyāya nipannova taṃ sabbaṃ assosi.
Nāgāpissa ārocesuṃ. Tato cintesi ariṭṭho micchāmaggaṃ
vaṇṇesi handāhaṃ vādaṃpissa bhinditvā parisaṃ sammādiṭṭhikaṃ karissāmīti.
So uṭṭhāya nahātvā sabbālaṅkārapaṭimaṇḍito dhammāsane
nisīditvā sabbaṃ nāgaparisaṃ sannipātāpetvā ariṭṭhaṃ pakkosāpetvā
ariṭṭha tvaṃ abhūtaṃ vatvā vede ca yaññe ca brāhmaṇe ca
vaṇṇesi brāhmaṇānaṃ hi vedavidhānena yaññayajanaṃ nāma anariyasammataṃ
na saggamaggāvahaṃ tava vāde abhūtaṃ passāmāti vatvā yaññabhedavādaṃ
nāma ārabhanto āha
                kalīhi dhīrānaṃ kataṃ magānaṃ
                bhavanti vedajjhagatā ariṭṭha
                marīcidhammaṃ asamekkhitattā

---------------------------------------------------------------------------------------------
page72.
                Māyāguṇā nātivahanti paññaṃ
                vedā na tāṇāya bhavantirassa
                mittadduno bhūnahuno narassa
                na tāyate pariciṇṇova aggi
                dosantaraṃ maccamanariyakammaṃ
                sabbañca maccā sadhanā sabhogā
                ādipitaṃ dāru tiṇena missaṃ
                dahaṃ na tappe asamatthatejo
                ko taṃ subhikkhaṃ dirasaññu kiriyā
                yathāpi khīraṃ vipariṇāmadhammaṃ
                dadhibhavitvā navanītañca hoti
                evaṃpi aggi vipariṇāmadhammo
                tejo samāruhati yogayutto
                na dissati aggimanuppaviṭṭho
                sukkhesu kaṭṭhesu navesu cāpi
                nāmatthamāno araṇīnarena
                nākammunā jāyati jātavedo
                sace hi aggi antarato vaseyya
                sukkhesu kaṭṭhesu navesu cāpi
                sabbāni susseyyuṃ vanāni loke
                sukkhāni kaṭṭhāni ca pajjaleyyuṃ

---------------------------------------------------------------------------------------------
page73.
                Karoti ce dārutiṇena puññaṃ
                bhojaṃ naro dhūmasikhiṃ patāpavaṃ
                aṅgārikā loṇakarā ca sūdā
                sarīradāhāpi kareyyuṃ puññaṃ
                atha ce hi etepi karonti puññaṃ
                ajjhenamaggiṃ idha tappayitvā
                na koci lokasmiṃ karoti puññaṃ
                bhojaṃ naro dhūmasikhiṃ patāpavaṃ
                kathaṃ hi lokāpacito samāno
                amanuññagandhaṃ bahūnaṃ akantaṃ
                yadeva maccā parivajjayanti
                tadappasaṭṭhaṃ dirasaññu bhuñje
                sikhiñhi devesu vadanti eke
                āpaṃ milakkhū pana devamāhu
                sabbeva ete vitathaṃ bhaṇanti
                aggi na devaññataro na āpo
                anindriyaṃ santamasaññakāyaṃ
                vessānaraṃ kammakaraṃ pajānaṃ
                paricariyamaggiṃ sugatiṃ kathaṃ vajje
                pāpāni kammāni ca kubbamāno
                sabbābhibhūtāhudha jīvikatthā

---------------------------------------------------------------------------------------------
page74.
                Aggissa brahmā paricārikoti
                sabbānubhāvī ca vasī kimatthaṃ
                animmito nimmitaṃ vanditassa
                hāsaṃ anijjhānakkhamaṃ atacchaṃ
                sakkārahetu parikariṃsu pubbe
                te lābhasakkāre apātubhūte
                sandhābhitā jantubhi santidhammaṃ
                ajjhenamariyā paṭhaviṃ janindā
                vessā kasiṃ pāricariyañca suddā
                upāgū paccekaṃ yathā padesaṃ
                katāhu ete vasināti āhu
                etañca saccaṃ vacanaṃ bhaveyya
                yathā idaṃ bhāsitaṃ brāhmaṇehi
                nākhattiyo jātu labhetha rajjaṃ
                nābrāhmaṇo mantapadāni sikkhe
                nāññatra vessā hi kasiṃ kareyyuṃ
                suddo na muñce parapesanāya
                yasmā ca etaṃ vacanaṃ abhūtaṃ
                musāvime odariyā bhaṇanti
                tadappapaññā abhisaddahanti
                passanti taṃ paṇḍitā attanāva

---------------------------------------------------------------------------------------------
page75.
                Khatyā hi vessānaṃ baliṃ haranti
                ādāya satthāni hananti brāhmaṇā
                taṃ tādisaṃ saṃkhubhitaṃ vibhinnaṃ
                kasmā brahmā na ujuṃ karoti lokaṃ
                sace hi so issaro sabbaloke
                brahmāpahū bhūtapatī pajānaṃ
                kiṃ sabbalokaṃ vidahi alakkhiṃ
                kiṃ sabbalokaṃ na sukhaṃ akāsi
                sace hi so issaro sabbaloke
                brahmāpahū bhūtapatī pajānaṃ
                māyā musāvajjamadena cāpi
                lokaṃ adhammena kimatthakārī
                sace hi so issaro sabbaloke
                brahmāpahū bhūtapatī pajānaṃ
                adhammiko bhūtapatī ariṭṭha
                dhamme satī yo vidahī adhammaṃ
                kīṭā paṭaṅgā uragā ca bheṅgā
                hantvā kimi sujjhati makkhikā ca
                ete hi dhammā anariyarūpā
                kambojakānaṃ vitathā bahūnanti.
      Tattha vedajjhagatāriṭṭhāti ariṭṭha idāni vedādhigamāni nāma

---------------------------------------------------------------------------------------------
page76.
Dhīrānaṃ parājayasaṃkhāto kaliggāho magānaṃ bālānaṃ jayasaṃkhāto kataggāho.
Marīcidhammanti idaṃ hi vedattayaṃ marīcidhammaṃ. Tayidaṃ asamekkhitattā
yuttāyuttaṃ ajānantā bālā udakasaññāya migā marīciṃ viya
bhūtasaññāya anavajjasaññāya attano vināsaṃ upagacchanti. Nātivahanti
paññanti evarūpā pana māyā koṭṭhāsā paññaṃ paññāsampannaṃ
purisaṃ nātivahanti na vañcenti. Bhavantirassāti rakāro
byañjanasandhi assa. Bhūnahunoti vuḍḍhighātakassa mittadubbhino narassa
vedā tāṇatthāya na bhavanti. Patiṭṭhā hotuṃ na sakkontīti
attho. Pariciṇṇova aggīti aggi vā paricaṇṇo. Dosantaranti
tividhena duccaritadosena sadosacittaṃ pāpakammaṃ purisaṃ na tāyati na
rakkhati. Sabbañca maccāti sacepi hi maccā yattakaṃ loke dāru
atthi sabbaṃ taṃ sadhanā sabhogā attano dhanena ca bhogena ca
saddhiṃ tiṇena missaṃ katvā ādipeyyuṃ. Evaṃ sabbaṃpi taṃ tehi
ādipitaṃ dahanto ayaṃ asamatthatejo asadisatejo tava aggi na
tappeyya evaṃ atappanīyaṃ bhātika. Dirasaññūti dvīhi jivhāhi
rasajānanasamattha ko taṃ sappiādīhi subhikkhaṃ vā suhitaṃ vā. Kiriyāti
kareyya ko sakkuṇeyya kātuṃ. Evaṃ atittaṃ pana etaṃ mahagghasaṃ
santappetvā ko nāma devalokaṃ gamissati passa yāvañcetaṃ
dukkathitanti. Yogayuttoti araṇimathanayogena yutto hutvā taṃ paccayaṃ
labhitvāva samārohati nibbattati. Evaṃ paravāyāmena uppajjamānaṃ acetanaṃ
taṃ tvaṃ devoti vadasi. Idaṃpi abhūtameva kathesīti.

---------------------------------------------------------------------------------------------
page77.
Aggimanuppaviṭṭhoti aggi anuppaviṭṭho. Nāmatthamānoti nāpi araṇihatthena
narena amatthiyamāno nibbatti. Nākammunā jāyati jātavedoti na
jātavedatthikassa purisassa kiriyaṃ vinā attano dhammatāyayeva jāyati.
Susseyyunti anto agginā sosiyamānāni vanāni susseyyuṃ
allāneva susseyyuṃ. Bhojanti bhojento. Dhūmasikhiṃ patāpavanti
dhūmasikhāya yuttaṃ patāpavantaṃ. Aṅgārikāti aṅgārakārakā.
Loṇakarāti loṇodakaṃ pacitvā loṇakārakā. Sūdāti bhattakārakā.
Sarīradāhāti matasarīrajjhāpakā. Puññanti etepi sabbe puññameva
kareyyuṃ. Ajjhenamagginti ajjhenaṃ aggiṃ mantajjhāyakā brāhmaṇāpi
hontu. Koci naro dhūmasikhiṃ patāpavantaṃ aggiṃ bhojento tappayitvāpi
puññaṃ na karoti nāma. Lokāpacito samānoti tava devo lokassa
apacito pūjito samāno. Yadevāti yaṃ ahikuṇapādiṃ paṭikulaṃ jegucchaṃ maccā
dūratoparivajjayanti. Tadappasaṭṭhanti taṃ appasaṭṭhaṃ samma dirasaññu kathaṃ
kena kāraṇena paribhuñjeyya. Devesūti eke manussā sikhiṃ devesu
aññataraṃ devaṃ vadanti. Milakkhū panāti aññāṇā pana milakkhū
udakaṃ devoti vadanti. Asaññakāyanti anindriyabaddhaṃ acittakāyaṃ
samānaṃ etaṃ acetanaṃ pajānaṃ pacanādikammakaraṃ vessānaraṃ aggiṃ
paricaritvā pāpāni kammāni karonto loko kathaṃ sugatiṃ gamissati.
Idaṃ te ativiya dukkathitaṃ. Sabbābhibhūtāhudha jīvikatthāti ime
brāhmaṇā attano jīvikatthaṃ mahābrahmā sabbābhibhūti āhaṃsu.
Sabbo loko teneva nimmitoti vadanti. Puna aggissa brahmā

---------------------------------------------------------------------------------------------
page78.
Paricārikoti vadanti. Sopi kira aggiṃ jūhateva. Sabbānubhāvī ca
vasīti so pana yadi sabbānubhāvī ca vasī ca atha kimatthaṃ sayaṃ animmito
hutvā attanāva nimmitaṃ. Vanditassāti vandito bhaveyya idaṃpi te
dukkathitameva. Hāsanti ariṭṭha brāhmaṇānaṃ vacanaṃ nāma hasitabbayuttakaṃ
paṇḍitānaṃ nijjhānaṃ na khamati. Parikariṃsūti ime brāhmaṇā evarūpaṃ
musāvādaṃ attano sakkārahetu pubbe patthariṃsu. Sandhābhitā
jantūbhi santidhammanti ete ettake lābhasakkāre apātubhūte jantūhi
saddhiṃ yojetvā pāṇavadhapaṭisaṃyuttaṃ attano laddhidhammapasaṃkhātaṃ
santidhammaṃ sandhābhitā yaññasuttaṃ nāma ganthayiṃsūti attho. Etañce
saccanti yadetaṃ tayā ajjhenamariyāti ādi vuttaṃ etaṃ ce saccaṃ
bhaveyya. Nākhattiyoti evaṃ sante akhattiyo rajjaṃ nāma na labheyya
abrāhmaṇopi mantapadāni na sikkheyya. Musāvimeti musāva ime.
Odariyāti udaranissitajīvikā udarapūraṇahetu vā. Tadappapaññāti taṃ
tesaṃ vacanaṃ appapaññā. Attanā vāti paṇḍitā pana tesaṃ vacanaṃ
sadosanti attanāva passanti na saddahanti. Taṃ tādisanti taṃ tathārūpaṃ.
Saṃkhubhitanti saṃkhubhitvā brahmunā ṭhapitamariyādaṃ bhinditvā ṭhitaṃ saṃkhubhitaṃ
vibhinnaṃ lokaṃ so tava brahmā kasmā ujuṃ na karoti. Alakkhinti
kiṃ kāraṇā sabbaloke dukkhaṃ vidahi. Sukhanti kiṃ na ekantasukhameva
sabbalokamakāsi lokavināsako coro maññe tava brahmāti.
Māyāti māyāya. Adhammena kimatthakārīti iminā māyādinā
adhammena kiṃ kāraṇā sabbalokaṃ anatthakārī niratthasaṃyojayīti attho.

---------------------------------------------------------------------------------------------
page79.
Ariṭṭhāti ariṭṭha tava bhūtapati adhammiko yo dasavidhe kusaladhamme
sati dhammameva avidahitvā adhammaṃ vidahi. Kīṭāti ādīsu upayogatthe
patcattavacanaṃ. Ete kīṭādayo pāṇe hantvā macco
sujjhati saggaṃ upeti ete hi kambojakaraṭṭhavāsīnaṃ bahūnaṃ anariyānaṃ
dhammā. Te pana vitathā adhammā dhammāti vuttā. Tehi tava
brahmunā nimmitehi bhavitabbanti.
      Idāni tesaṃ vitathabhāvaṃ dassento āha
                sace hi so sujjhati yo hanāti
                hatopi so saggamupeti ṭhānaṃ
                bhovādi bhovādinamārabheyyuṃ 1-
                ye vāpi tesaṃ abhisaddaheyyuṃ
                neva migā na pasunopi gāvo
                āyācanti attavadhāya keci
                vipphandamānā idha jīvikatthā
                yaññesu pāṇe pasumārabhanti 2-
                yūpassa ne pasubandhe ca bālā
                citrehi vaṇṇehi mukhaṃ nayanti
                ayante yūpo kāmaduho parattha
                bhavissati sassato samparāye
                sace ca yūpe maṇisaṃkhamuttaṃ
@Footnote: 1 mārayeyyuṃ itipi .  2 pasumāharantītipi pāṭho.

---------------------------------------------------------------------------------------------
page80.
                Dhaññaṃ dhanaṃ rajataṃ jātarūpaṃ
                sukkhesu kaṭṭhesu navesu cāpi
                sace duhe tidive sabbakāme
                tevijjasaṃghāva puthū yajeyyuṃ
                na brāhmaṇā kiñci na yājayeyyuṃ
                kuto ca yūpe maṇisaṃkhamuttaṃ
                dhaññaṃ dhanaṃ rajataṃ jātarūpaṃ
                sukkhesu kaṭṭhesu navesu cāpi
                kuto duhe tidive sabbakāme
                saṭhā ca luddā ca paluddhabālā
                citrehi vaṇṇehi mukhaṃ nayanti
                ādāya aggiṃ mama dehi vittaṃ
                tato sukhī hohisi sabbakāme
                tamaggihuttaṃ saraṇaṃ pavissa
                citrehi vaṇṇehi mukhaṃ nayanti
                oropayitvā kesamassu nakhañca
                vedehi vittaṃ atigāḷhayanti
                kākā ulūkaṃva raho labhitvā
                ekaṃ samānaṃ bahukā samecca
                annāni bhotvā kuhakā kuhitvā
                muṇḍaṃ karitvā yaññapathosajjanti

---------------------------------------------------------------------------------------------
page81.
                Evaṃ hi so vañcito brāhmaṇehi
                ekaṃ samānaṃ bahukā samecca
                te yogayogena vilumpamānā
                diṭṭhaṃ adiṭṭhena dhanaṃ haranti
                akāsiyā rājūhi vānusiṭṭhā
                tadassa ādāya dhanaṃ haranti
                te tādisā corasamā asantā
                vajjhā na haññanti ariṭṭha loke
                indassa bāhārasi dakkhiṇāti
                yañyesu chindanti palāsayaṭṭhiṃ
                tañcepi saccaṃ maghavā chinnabāhu
                kenassa indo asure jināti
                tañceva tucchaṃ maghavā samaṅgī
                hantvā avajjho paramo sudevo
                mantā ime brāhmaṇā tuccharūpā
                sandiṭṭhikā vañcanā esā loke
                mālāgiri himavā yo ca vijjhā
                sudassano nissabho kākaveru
                ete ca aññe ca nāgā mahantā
                cityā katā yaññakarebhimāhu
                yathāpakārāni hi iṭṭhakāni

---------------------------------------------------------------------------------------------
page82.
                Cityā katā yaññakarebhimāhu
                na pabbatā honti tathāpakārā
                aññādisā acalā diṭṭhaselā
                na iṭṭhakā honti silā cirena
                na tattha sañjāyati ayo na lohaṃ
                yaññañca etaṃ parivaṇṇayantā
                cityā katā yaññakarebhimāhu
                ajjhāyikaṃ mantaguṇūpapannaṃ
                tapassinaṃ yācayogī tidhāhu
                tīre samuddassudakaṃ sajjantaṃ
                taṃ sāgarajjhohari tenapeyyo
                parosahassaṃpi samantavede
                mantūpapanne nadiyo vahanti
                na tena byāpannarasūdakāni
                kasmā samuddo atulo apeyyo
                yekeci kūpā idha jīvaloke
                loṇūdakā kūpakhanehi khātā
                na brāhmaṇajjhoharaṇena tesu
                āpo apeyyo dirasaññurāhu
                pure puraṭṭhā kā kassa bhariyā
                mano manussaṃ ajanesi pubbe

---------------------------------------------------------------------------------------------
page83.
                Tenāpi dhammena na koci hīno
                evampi vossaggavibhaṅgamāhu
                caṇḍālaputtopi adhicca vede
                bhāseyya mante kusalo matimā
                na tassa muddhā vipphaleyya sattadhā
                mantā ime attavadhāya katā
                vacā katā giddhi katā gahitā
                dummocayā kābyāpathānupannā
                bālāna cittaṃ visame niviṭṭhaṃ
                tadappapaññā abhisaddahanti
                sīhassa byagghassa ca dīpino ca
                na vijjati porisayabalena
                manussabhāvo ca gavaṃva pekkho
                jāti hi tesaṃ asamā samānaṃ
                sace ca rājā paṭhaviṃ vijitvā
                sajīvavā assavā pārisajjo
                sayameva so sattusaṃghaṃ vijeyya
                tassa pajā nicca sukhī bhaveyya
                khattiyamantā ca tayo ca vedā
                atthena ete samakā bhavanti
                tesañca atthaṃ avinicchinitvā

---------------------------------------------------------------------------------------------
page84.
                Na bujjhati oghapathaṃva channaṃ
                khattiyamantā ca tayo ca vedā
                atthena ete samakā bhavanti
                lābho alābho ayaso yaso ca
                sabbeva tesaṃ catunnañca dhammā
                yathāpi ibbhā dhanadhaññahetu
                kammāni kārenti puthū paṭhabyā
                tevijjasaṃghāpi tatheva luddā
                kammāni kārenti puthū paṭhabyā
                ibbhehi ete samakā bhavanti
                niccussukā kāmaguṇesu yuttā
                kammāni kārenti puthū paṭhabyā
                tadappapaññā dirasaññurā teti.
      Tattha bhovādīti brāhmaṇā. Bhovādinamārabheyyunti
brāhmaṇameva māreyyuṃ. Yevāpīti ye vāpi brāhmaṇānaṃ taṃ vacanaṃ
saddaheyyuṃ. Te attano upaṭṭhākeyeva brāhmaṇā māreyyuṃ
brāhmaṇā pana brāhmaṇe ca upaṭṭhāke ca amāretvā nānappakāre
tiracchāneyeva mārenti iti nesaṃ vacanaṃ micchā. Kecīti yaññesu
no māretha mayaṃ saggaṃ gamissāmāti āyācantā keci natthi.
Pāṇe pasumārabhantīti migādayo pāṇe ca pasuñca vipphandamāne
jīvikatthāya mārenti. Mukhaṃ nayantīti etesu yūpussāpanesu

---------------------------------------------------------------------------------------------
page85.
Pasubandhesu imasmiṃ te yūpe sabbaṃ santakaṃ maṇisaṃkhamuttaṃ
dhanadhaññarajatajātarūpaṃ sannihitaṃ ayante parattha kāmaduho bhavissati sassatabhāvaṃ
āvahissatīti citrehi kāraṇehi mukhaṃ pasārenti taṃ taṃ vatvā
micchāgāhaṃ gāhayantīti attho. Sace cāti sace yūpe vā sesakaṭṭhesu
vā etaṃ maṇiādikaṃ labheyya tidive vā sabbakāmaduho assa
tevijjasaṃghā puthū hutvā yaññaṃ yajeyyuṃ bahuddhanatāya ceva
saggakāmatāya ca aññaṃ abrāhmaṇaṃ na yājeyyuṃ yasmā pana attano dhanaṃ
paccāsiṃsantā aññaṃpi yājenti tasmā abhūtavādinoti veditabbā.
Kuto cāti etasmiṃ yūpe vā sesakaṭṭhesu vā kuto etaṃ maṇiādikaṃ
avijjamānameva kuto tidive sabbakāme duhissati. Sabbathāpi
abhūtameva tesaṃ vacanaṃ. Saṭhā ca luddā ca paluddhabālāti ariṭṭha ime
brāhmaṇā nāma kerāṭikā ceva nikkaruṇā ca. Te bālā lokaṃ
palobhetvā upalāpetvā vicitrehi kāraṇehi mukhaṃ pasārenti.
Sabbakāmeti aggiṃ ādāya tavañca jūha amhākañca vittaṃ dehi.
Tato sukhīti sabbakāme labhitvā sukhito hohīti. Tamaggihuttaṃ saraṇaṃ
pavissāti taṃ rājānaṃ rājamahāmattaṃ vā ādāya aggijūhanaṭṭhā
nagehaṃ pavisitvā. Oropayitvāti vicitrāni kāraṇāni vadantā
kesamassuñca nakhe ca oropayitvā. Atigāḷhayantīti vuttatāya
tayo vede nissāya idaṃ dātabbaṃ idaṃ kātabbanti vadantā vedehi
tassa santakaṃ vittaṃ atigāḷhayanti vināsenti viddhaṃsenti. Annāni
bhotvā kuhakā kuhitvāti te kuhakā nānappakāraṃ kuhakakammaṃ katvā

---------------------------------------------------------------------------------------------
page86.
Samecca samāgantvā yaññaṃ vaṇṇetvā dāyakaṃ vañcetvā tassa
santakaṃ nānaggarasabhojanaṃ bhuñjitvā atha naṃ muṇḍaṃ katvā yaññapathe
osajjanti. Gahetvā bahi yaññāvāṭaṃ gacchantīti attho.
Yogayogenāti te brāhmaṇā taṃ ekaṃ bahukā samecca tena tena yogena
tāya tāya yuttiyā vilumpamānā diṭṭhaṃ paccakkhaṃ tassa dhanaṃ adiṭṭhena
devalokena adiṭṭhaṃ devalokaṃ vaṇṇetvā amaraṭṭhānaṃ katvā haranti.
Akāsiyā rājūhi vānusiṭṭhāti idañca idañca mama baliṃ gaṇhathāti
rājūhi vā rājamahāmattehi vā anusiṭṭhā akāsiyasaṃkhātā rājapurisā
viya. Tadassāti taṃ assa dhanaṃ ādāya haranti. Corasamāti
abhūtabaliggāhakā sandhicchedakacorasadisā. Vajjhāti vadhārahā evarūpā
pāpadhammā ime loke na haññanti. Bāhārasīti bāhā asi. Idaṃ
vuttaṃ hoti idaṃpi ariṭṭha brāhmaṇānaṃ musāvādaṃ passa te kira
yaññesu mahatiṃ palāsayaṭṭhiṃ indassa bāhāsi dakkhiṇāti vatvā
chindanti tañce tesaṃ vacanaṃ saccaṃ atha chinnabāhu samāno kenassu
bāhubalena indo asure jināti. Samaṅgīti bāhusamaṅgī
acchinnabāhu arogoyeva. Hantvāti asurānaṃ hantavā. Paramoti uttamo
puññiddhiyā samannāgato aññesaṃ avajjho. Brāhmaṇāti
brāhmaṇānaṃ mantā. Tuccharūpāti tucchasabhāvā nipphalā. Vañcanāti ye
ca tesaṃ brāhmaṇānaṃ mantā nāma esā loke sandiṭṭhikā vañcanā.
Yathāpakārānīti yādisāni iṭṭhakāni gahetvā yaññakarehi cityā katāti
vadanti. Diṭṭhaselāti pabbatā hi acalā diṭṭhā anupacitā ekaghanā

---------------------------------------------------------------------------------------------
page87.
Silāmayā ca na aññādisā iṭṭhakāni calāni na ekaghanāni na
silāmayāni. Parivaṇṇayantāti etaṃ yaññaṃ vaṇṇetvā brāhmaṇā.
Samantavedeti paripuṇṇavede brāhmaṇe. Vahantīti sotesupi
āvaṭṭesupi patite nadiyo vahanti nimujjāpetvā jīvitakkhayaṃ
pāpenti. Na tena byāpannarasūdakānīti ettha eko nakāro
saṃpucchanatthe nipāto hoti. Nanu tena byāpannarasūdakā nadiyoti hi
taṃ pucchanto evamāha. Kasmāti kena kāraṇena tāta mahāsamuddova
apeyyo kato kiṃ mahābrāhmā yamu nādīsu nadīsuudakaṃ apeyyaṃ kātuṃ na
sakkoti mahāsamuddeyeva sakkotīti. Dirasaññurāhūti dirasaññu ahu
jātoti attho. Pure puratthāti ito pure sabbapuratthā
paṭhamakappakāle. Kā kassa bhariyāti kā kassa bhariyā nāma. Tadā hi
purisitthīliṅgameva natthi pacchā methunadhammavasena mātāpitaro nāma
jātā. Mano manussanti tadā hi manoyeva manussaṃ ajanesi.
Manomayāva sattā nibbattiṃsūti attho. Tenāpi dhammenāti tenāpi
kāraṇena tena sabhāvena koci jātiyā hīno nāma natthi na hi tadā
khattiyādibhedo atthi tasmā yaṃ brāhmaṇā vadanti brāhmaṇāva
jātiyā seṭṭhā itare hīnāti taṃ micchā. Evaṃpīti evaṃ vattamāne
loke porāṇakavattaṃ jahitvā pacchā attanā paricchinditvā katānaṃ
vasena khattiyādayo cattāro koṭṭhāsā jātā. Evaṃpi
vossaggavibhaṅgamāhūti attanā katehi kammavossaggehi tesaṃ sattānaṃ ekacce
khattiyā jātā ekacce brāhmaṇādayoti imaṃ vibhāgaṃ kathenti

---------------------------------------------------------------------------------------------
page88.
Tasmā brāhmaṇāva seṭṭhāti vacanaṃ micchāva. Sattadhāti yadi
mahābrahmunā brāhmaṇānaññeva tayo vedā dinnā na aññesaṃ
caṇḍālassa mante bhāsantassa muddhā sattadhā phaleyya na ca phalati
tasmā imehi brāhmaṇehi attavadhāya mantā katā attanoyeva
nesaṃ musā vāditaṃ pakāsentā guṇavadhaṃ karonti. Vācā katāti
ete mantā nāma musāvādena cintetvā katā. Giddhi katā
gahitāti lābhagiddhikatāya brahmaṇehi gahitā. Dummocayāti macchena
gilitabalisā viya dummocayā. Kābyāpathānupannāti kābyakārakabrāhmaṇānaṃ
taṃ vacanapathaṃ anupannā anugatā. Tehi yathā icchanti
tathā musāvādaṃ vatvā bandhā. Bālānanti tesaṃ hi bālānaṃ cittaṃ visame
niviṭṭhaṃ. Taṃ aññe appapaññā saddahanti. Porisayabalenāti
porisayasaṃkhātena balena. Idaṃ vuttaṃ hoti yaṃ etesaṃ sīhādīnaṃ
purisathāmasaṃkhātaṃ porisayabalaṃ tena balena samannāgato brāhmaṇo
nāma natthi sabbe imehi tiracchānehipi hīnāyeva. Manussabhāvo ca
gavaṃva pekkhoti api ca yo etesaṃ manussabhāvo so gunnaṃ viya
pekkhitabbo. Kiṃ kāraṇāti. Jāti hi tesaṃ asamā samānanti
tesaṃ brāhmaṇānaṃ duppaññatāya tehi saddhiṃ samānaṃ jātiyeva
asamā aññameva hi gunnaṃ saṇṭhānaṃ aññaṃ etesanti ete brāhmaṇe
tiracchānesu sīhādīsu samepi akatvā gorūpasameva karoti. Sace
ca rājāti ariṭṭha yadi mahābrāhmunā dinnabhāvena khattiyova paṭhaviṃ
vijitvā. Sajīvavāti saha jīvīhi amaccehi samannāgato. Assavā

---------------------------------------------------------------------------------------------
page89.
Pārisajjoti attano ovādakārakaparisāvacaro siyā athassa parisāya
yujjhitvā rajjaṃ dātabbaṃ nāma na bhaveyya sayameva so ekakova
sattusaṃghaṃ vijeyya. Evaṃ sati yuddhe dukkhābhāvena tassa pajā
niccaṃ sukhī bhaveyya etañca saccaṃ natthi tasmāpi tesaṃ vacanaṃ micchā.
Khattiyamantāti rājasatthañca tayo ca vedā attano āṇāya ruciyā
idameva kattabbanti pavattantā atthena eteā samakā bhavanti.
Avinicchinitvāti tesaṃ khattiyamantānaṃ khattiyopi vedānaṃ brāhmaṇopi
atthaṃ avinicchinitvā āṇāvaseneva gaṇhanto taṃ atthaṃ udakoghena
channaṃ maggaṃ viya na bujjhati. Atthena eteti vañcanatthena ete
samakā bhavanti. Kiṃ kāraṇā. Brāhmaṇā hi brāhmaṇāva
seṭṭhā aññe vaṇṇā hīnāti vadanti ye ca te lābhādayo
lokadhammā sabbe te sabbesaṃpi catunnaṃ vaṇṇānaṃ dhammā ekasattopi
hi etehi muttako nāma natthi. Iti brāhmaṇā lokadhammehi
aparimuttāva samānā seṭṭhā mayanti musāvādaṃ kathenti.
Ibbhāti gahapatikā. Tevijjasaṃghāpīti brāhmaṇāpi tatheva puthūni
kasigorakkhādīni kammāni karonti. Niccussukāti niccaṃ
ussukkajātā chandajātā. Tadappapaññā dirasaññurā teti tasmā bhātika
dirasaññu nippaññā brāhmaṇā ārakā te dhammato porāṇakā
hi brāhmaṇadhammā etarahi sunakhesu sandissantīti.
      Evaṃ mahāsatto tesaṃ vādaṃ bhinditvā attano vādaṃ patiṭṭhāpesi.
Tassa dhammakathaṃ sutvā sabbe te nāgaparisā somanassajātā

---------------------------------------------------------------------------------------------
page90.
Ahesuṃ. Mahāsattopi nesādabrāhmaṇaṃ nāgabhavanā nīharāpetvā
paribhāsanamattaṃpi panassa nākāsi.
                   Yaññabhedakaṇḍaṃ niṭṭhitaṃ.
      Sāgarabrahmadattopi ṭhapitadivasaṃ anatikkamitvā caturaṅginiyā senāya
parivuto pitu vasanaṭṭhānaṃ agamāsi. Mahāsattopi mātulañca
ayyakañca passissāmāti bheriñcārāpetvā mahantena sirisobhaggena
yamunāto uttaritvā tameva assamapadaṃ ārabbha pāyāsi.
Avasesabhātaro cassa mātāpitaro ca pacchato pāyiṃsu. Tasmiṃ khaṇe
sāgarabrahmadatto mahāsattaṃ mahatiyā parisāya āgacchantaṃ disvā
asañjānitvā pitaraṃ pucchanto āha
         kassa bheri mudiṅgā ca         saṃkhā paṇavadeṇḍimā
         purato paṭipannāni            hāsayantā rathesabhaṃ
         kassa kāñcanapaṭṭena          puthunā vijjuvaṇṇinā
         yuvā kalāpasannaddho          ko eti siriyā jalaṃ
         ukkāmukhe pahaṭṭhaṃva           khadiraṅgārasannibhaṃ
         mukhaṃ cārurivābhāti            ko eti siriyā jalaṃ
         kassa khambonadaṃ chattaṃ          sasalākaṃ manoramaṃ
         ādiccaraṃsāvaraṇaṃ             ko eti siriyā jalaṃ
         kassa aṅgapariggayha           vālavījanimuttamaṃ
         ubhato varapaññassa            muddhani uparūpari
         kassa pekhuṇahatthāni           citrāni ca mudūni ca

---------------------------------------------------------------------------------------------
page91.
         Suvaṇṇamaṇidaṇḍāni             caranti ubhatomukhaṃ
         khadiraṅgāravaṇṇābhā           ukkāmukhapahaṃsitā
         kassete kuṇḍalā vaggū        sobhanti ubhato mukhaṃ
         kassa vātena chupitā          siniddhaggā mudu kāḷikā
         sobhayanti nalātantaṃ           nabhā vijjurivuggatā
         kassa etāni akkhīni          āyatāni puthūni ca
         ko sobhati visālakkho         kassetaṃ uṇṇajaṃ mukhaṃ
         kassete lapanajātā          suddhā saṃkhavarūpamā
         bhāsamānassa sobhanti          dantā kuppilasādisā
         kassa lākhā rasasamā          hatthapādā sukhe ṭhitā
         ko so bimboṭṭhasampanno      divā suriyova sobhati
         himaccaye himavato            brahāsālova pupphito
         ko so odātapāvāro       jayaṃ indova sobhati
         suvaṇṇapilakākiṇṇaṃ             maṇidaṇḍavicittakaṃ
         ko so parisamogayha          aṃse khaggaṃ pamuñcati
         suvaṇṇavikatā citrā           sukatā citrasibbinī
         ko so omuñcate pādā      mano katvā mahesinoti.
      Tattha paṭipannānīti kassetāni turiyāni purato paṭipannāni.
Hāsayantāti etaṃ rājānaṃ tosentā. Kassa kāñcanapaṭṭenāti
kassa nalātante bandhena uṇhīsapaṭṭena vijjuyā meghamukhaṃ viya
vaṇṇamukhaṃ pajotanti pucchati. Yuvā kalāpasannaddhoti taruṇo

---------------------------------------------------------------------------------------------
page92.
Sannaddhadhanukalāpo. Ukkāmukhe pahaṭṭhaṃ vāti kammāruddhane pahaṭṭhasuvaṇṇaṃ
viya. Khadiraṅgārasannibhanti ādittakhadiraṅgārasadisaṃ. Jambonadanti
rattasuvaṇṇamayaṃ. Aṅgapariggayhāti cāmaraggāhakena aṅgena pariggahitā
hutvā. Vālavījaninti maṇivālavījanī. Uttamanti muttamā.
Pekkhuṇahatthānīti morapiñchahatthakā. Citrānīti sattaratanacitrāni.
Suvaṇṇamaṇidaṇḍānīti tapanīyasuvaṇṇena ca maṇīhi ca khacitadaṇḍāni. Ubhato
mukhanti mukhassa ubhayapassesu caranti. Vātena chupitāti vātena
pahatā. Siniddhaggāti siniddhaaggā. Nalātantanti kassete evarūpā
kesā nalātantaṃ upasobhanti. Nabhā vijjurivuggatāti nabhato
uggatavijju viya. Uṇṇajanti kāñcanādāso viya parisuddhaṃ.
Lapanajātāti mukhajātā. Kuppilasādisāti maṇḍālamakulasadisā.
Sukhe ṭhitāti sukhaparihaṭā. Jayaṃ indovāti jayappatto viya indo.
Suvaṇṇapilakākiṇṇanti suvaṇṇapilakāhi ākiṇṇaṃ. Maṇidaṇḍavicittakanti
maṇīhi pharumhi vicittakaṃ. Suvaṇṇavikatāti suvaṇṇakhacitā.
Citrāti sattaratanavicitrā. Sukatāti suniṭṭhitā. Citarasibbinīti
vicitrasibbiniyo. Pādāti ko esa pādato evarūpā suvaṇṇapādukā
omuñcatīti pucchati.
      Evaṃ puttena sāgarabrahmadattena puṭṭho iddhimā abhiññālābhī
tāpaso tāta ete dhataraṭṭhassa nāgarañño puttā tava bhāgineyyā
nāgāti ācikkhanto gāthamāha
         dhataraṭṭhassa te nāgā         iddhimanto yasassino

---------------------------------------------------------------------------------------------
page93.
         Samuddajāya uppannā          ete nāgā mahiddhikāti.
      Evaṃ tesaṃ kathentānañceva nāgaparisā patvā tāpasassa pāde
vanditvā ekamantaṃ nisīdiṃsu. Samuddajāpi pitarañca jeṭṭhabhātaraṃ
rājānañca vanditvā roditvā nāgaparisāya saddhiṃ nāgabhavanameva gatā.
Sāgarabrahmadattopi tattheva katipāhaṃ vasitvā pitaraṃ vanditvā
khamāpetvā bārāṇasimeva gato. Samuddajā nāgabhavaneyeva kālamakāsi.
Bodhisattopi yāvajīvaṃ sīlaṃ rakkhitvā āyuhapariyosāne saddhiṃ
nāgaparisāya saggapadaṃ pūrayi.
      Satthā imaṃ dhammadesanaṃ āharitvā evaṃ upāsakā
porāṇakapaṇḍitā anuppannepi buddhe evarūpaṃ nāgasampattiṃ pahāya
uposathakammaṃ kariṃsūti vatvā jātakaṃ samodhānesi. Tadā mātāpitaro
mahārājakulāni ahesuṃ. Nesādabrāhmaṇo devadatto. Somadatto
ānando. Accimukhī uppalavaṇṇā. Sudassano sāriputto.
Subhogo moggallāno. Kāṇāriṭṭho sunakkhatto. Bhūridatto pana
ahameva sammāsambuddhoti.
               . Bhūridattajātakaṃ chaṭṭhaṃ niṭṭhitaṃ.
                    --------------

---------------------------------------------------------------------------------------------
page94.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page95.
                     Mahānipātavaṇṇanā
                    ---------------
                      candakumārajātakaṃ
     rājāsi luddakammoti idaṃ satthā tijjhakūṭe pabbate viharanto
devadattaṃ ārabbha kathesi. Tassa vatthu saṃghabhedakakkhandhake āgatameva.
     Taṃ tassa pabbajitakālato paṭṭhāya yāva bimbisārarañño
maraṇā tatthāgatanayeneva veditabbaṃ. Taṃ pana mārāpetvā
devadatto ajātasattuṃ upasaṅkamitvā āha mahārāja tava manoratho
matthakaṃ patto mama manoratho pana na tāva pāpuṇātīti. Taṃ
sutvā rājā ko pana vo bhante manorathoti. Mahārāja nanu
dasabalaṃ māretvā buddho bhavismāmīti. Rājā amhehettha kiṃ
kātabbanti. Mahārāja dhanuggahe sannipātāpetuṃ vaṭṭatīti. Sādhu
bhanteti rājā akkhaṇavedhīnaṃ dhanuggahānaṃ pañca kulasatāni sannipātāpetvā
tato ekatiṃsajane uccinitvā tātā therassa vacanaṃ karothāti
vatvā devadattassa santikaṃ pesesi. So tesaṃ jeṭṭhakaṃ āmantetvā
evamāha āvuso samaṇo gotamo gijjhakūṭe pabbate viharati
asukasmiṃ nāma divāṭṭhāne caṅkamati tvaṃ pana tattha gantvā taṃ
visapītena sallena vijjhitvā jīvitakkhayaṃ pāpetvā asukena nāma
maggena ehīti. So taṃ pesetvā tasmiṃ magge dve dhanuggahe
ṭhapesi tumhākaṃ ṭhitamaggena eko puriso āgamissati tumhe taṃ

---------------------------------------------------------------------------------------------
page96.
Jīvitā voropetvā asukamaggena nāma ethāti. Tasmiṃ magge
cattāro purise ṭhapesi tumhākaṃ ṭhitamaggena dve purisā āgamissanti
tumhe te jīvitā voropetvā asukamaggena nāma ethāti. Tasmiṃ
magge aṭṭha jane ṭhapesi tumhākaṃ ṭhitamaggena cattāro purisā
āgamissanti tumhe te jīvitā voropetvā asukamaggena nāma
ethāti. Tasmiṃ magge soḷasa purise ṭhapesi tumhākaṃ ṭhitamaggena
aṭṭha purisā āgamissanti tumhe te jīvitā voropetvā
asukamaggena nāma ethāti. Kasmā panevamakāsīti. (attano kammassa
paṭicchādanatthaṃ .) so kira attano pāpakammassa paṭicchādanatthaṃ
evamakāsi. Atha so jeṭṭhakadhanuggaho vāmato khaggaṃ laggetvā
piṭṭhiyā tuṇḍisaraṃ bandhitvā meṇḍasiṅgamahādhanuṃ gahetvā tathāgatassa
santikaṃ gantvā vijjhissāmi nanti saññāya dhanuṃ āropetvā saraṃ
sannayhitvā ākaḍḍhitvā visajjetuṃ nāsakkhi. Satthā dhanuṃ
ākaḍḍhituṃ datvā visajjetuṃ nādāsi. So saraṃ visajjetuṃpi oropetuṃpi
asakkonto phāsukkāhi bhijjamānāhi viya mukhato khelena paggharantena
kilantarūpo ahosi. Sakalasarīraṃ thaddhajātaṃ yantena pīḷatākārappattaṃ
viya ahosi. So maraṇabhayatajjito aṭṭhāsi.
     Atha naṃ satthā disvā madhurassaraṃ nicchāretvā bho purisa bālajana
mā bhāyi ito ehīti taṃ assāsesi. So tasmiṃ khaṇe āvudhāni
chaḍḍetvā bhagavato pādesu sirisā nipatitvā bhagavantaṃ etadavoca
accayo maṃ bhante accagamā yathābālaṃ yathāmūḷhaṃ yathāakusalaṃ yvāhaṃ

---------------------------------------------------------------------------------------------
page97.
Tumhākaṃ guṇe ajānanto andhabālassa devadattassa vacanena tumhe
jīvitā voropetuṃ āgatomhi khamatha me bhante khamatha sugata khamatha
lokavidūti attano dosaṃ khamāpetvā ekamante nisīdi. Atha naṃ
satthā saccāni pakāsetvā sotāpattiphale patiṭṭhapetvā āvuso
devadattena ācikkhitamaggaṃ appaṭipajjitvā aññena maggena yāhīti
taṃ uyyojesi uyyojetvā ca pana caṅkamā oruyha aññatarasmiṃ
rukkhamūle nisīdi. Atha tasmiṃ dhanuggahe anāgacchante itare dve
kinnukho cirāyatīti paṭimaggaṃ gacchantā dasabalaṃ disvā upasaṅkamitvā
vanditvā ekamantaṃ nisīdiṃsu. Satthā tesaṃ dvinnaṃ saccāni pakāsetvā
sotāpattiphale patiṭṭhāpetvā āvuso devadattena kathitamaggaṃ
appaṭipajjitvā iminā maggena acchathāti uyyojesi iminā upāyena
itarepi āgantvā nisinne saccāni pakāsetvā sotāpattiphale
patiṭṭhapetvā aññena maggena uyyojesi. Atha so paṭhamamāgato
jeṭṭhakadhanuggaho devadattaṃ upasaṅkamitvā bhante devadatta ahaṃ sammāsambuddhaṃ
jīvitā voropetuṃ nāsakkhiṃ mahiddhiko so bhagavā mahānubhāvoti ārocesi.
Te sabbepi sammāsambuddhaṃ nissāya amhehi jīvitaṃ laddhanti satthu
santike pabbajitvā arahattaṃ pāpuṇiṃsu. Ayaṃ pavutti bhikkhusaṃghe
pākaṭā ahosi. Bhikkhū dhammasabhāyaṃ kathaṃ samuṭṭhāpesuṃ āvuso
devadatto kira ekasmiṃ tathāgate vericittena bahū jane jīvitā
voropetuṃ vāyāmamakāsi te sabbepi satthāraṃ nissāya jīvitaṃ labhiṃsūti.
Satthāpi sīhasayanato vuṭṭhāya dibbāya sotadhātuyā tesaṃ kathaṃ sutvā

---------------------------------------------------------------------------------------------
page98.
Dhammasabhāyaṃ āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva
pubbepi devadatto maṃ ekaṃ nissāya mayi vericittena bahū jane
jīvitā voropetuṃ vāyāmamakāsīti vatvā tuṇhī ahosi tehi
yācito atītaṃ āhari
      atīte bhikkhave ayaṃ bārāṇasī pupphavatī nāma ahosi. Tattha
vasavattirañño putto ekarājā nāma rajjaṃ kāresi. Tassa putto
candakumāro nāma uparajjaṃ kāresi. Kaṇḍahālo nāma brāhmaṇo
parohito ahosi. So rañño atthañca dhammañca anusāsati.
Taṃ kira rājā paṇḍitoti sutvā vinicchaye nisīdāpesi. So lañca
cittako hutvā lañcaṃ gahetvā assāmikaṃ sāmikaṃ karoti sāmikaṃ
assāmikaṃ karoti. Athekadivasaṃ eko aṭṭaparājito puriso vinicchayaṭṭhāne
upakkosanto nikkhamitvā rājūpaṭṭhānaṃ āgacchantaṃ candakumāri
disvā tassa pādesu nipatitvā parodi. So kiṃ bho purisātaṃ
āha. Sāmi kaṇḍahālo vinicchaye vilopaṃ khādati ahantena lañcaṃ
gahetvā parājayaṃ pāpitoti. Candakumāro mā bhāyīti vatvā taṃ
assāsetvā vinicchayaṃ netvā sāmikameva sāmikaṃ akāsi assāmikameva
assāmikaṃ akāsi. Mahājano mahāsaddena sādhukāramakāsi.
Rājā taṃ  sutvā kiṃ eso saddoti pucchi. Candakumārena kira
aṭṭo suvinicchito deva tattheso sādhukārasaddoti. Rañño taṃ
sutvā pīti uppajji. Candakumāro āgantvā pitaraṃ vanditvā

---------------------------------------------------------------------------------------------
page99.
Ekamantaṃ nisīdi. Atha naṃ rājā tāta eko kira te aṭṭo
vinicchitoti pucchi. Āma devāti. Tena hi tāta ito paṭṭhāya
tavameva vinicchayaṃ paṭṭhapehīti rājā vinicchayaṃ kumārassa adāsi.
Kaṇḍahālassa āyo pacchijji. So tato paṭṭhāya kumāre āghātaṃ
bandhitvā otārāpekkho vicari. So pana rājā mandapañño
ekadivasaṃ paccūsasamaye evarūpaṃ supinaṃ addasa. Alaṅkatadvārakoṭṭhakaṃ
sattaratanamayapākāraṃ saṭṭhīyojanikaṃ suvaṇṇavālukamayamahāvithiṃ
yojanasahassubbedhavejayantapāsādapaṭimaṇḍitaṃ nandavanādivanarāmaṇeyyakaṃ
nandapokkharādipokkharaṇīrāmaṇeyyakasamannāgataṃ ākiṇṇadevagaṇaṃ
tāvatiṃsabhavanaṃ. Tattha vejayantapāsāde bahū accharā naccagītavāditā
nivajjiṃsu. Rājā taṃ disvā pabujjhitvā tattha gantukāmo
hutvā cintesi sve ācariyakaṇḍahālassāgatavelāya
devalokagāmimaggaṃ pucchitvā tena desitamaggena devalokaṃ gamissāmīti. So
pātova nahātvā vatthaṃ nivāsetvā nānaggarasabhojanaṃ paribhuñjitvā
gandhaṃ vilimpitvā nisīdi. Kaṇḍahālopi pātova  nahātvā vatthaṃ
nivāsetvā bhojanaṃ bhuñjitvā gandhaṃ vilimpetvā rājūpaṭṭhānaṃ gantvā
rājanivesanaṃ pavisitvā rañño sukhaseyyaṃ pucchi. Athassa rājā āsanaṃ
dāpetvā pañhaṃ pucchi.
      Tamatthaṃ pakāsento satthā āha
       rājāsi luddakakammo           ekarājā pupphavatiyā
       yaṃ so pucchi brahmabandhuṃ         kaṇḍahālaṃ purohitaṃ

---------------------------------------------------------------------------------------------
page100.
       Mūḷhaṃ saggānamaggamācikkha        tvamasi brāhmaṇa dhammavinayakusalo
       yathā ito vajjanti sugatiṃ        narā puññāni katvānāti.
      Tattha rājāsīti rājā āsi. Luddakakammoti
kakkhalapharusakammo. Saggānamagganti saggānaṃ maggaṃ. Dhammavinayakusaloti
sucaritadhamme ca ācāravinaye ca kusalo. Yathāti yathā pana
narā puññāni katvā ito sugatiṃ gacchanti taṃ me sugatimaggaṃ
ācikkhāhīti pucchi. Idampana pañhaṃ sabbaññūbuddhaṃ vā tassa
sāvakaṃ vā tesaṃ alābhena bodhisattaṃ vā pucchituṃ vaṭṭati.
Rājā pana yathā nāma sattāhaṃ maggamūḷho puriso aññaṃ
aḍḍhamāsamattaṃ maggamūḷhaṃ purisaṃ puccheyya evaṃ kiñci ajānantaṃ
andhabālaṃ kaṇḍahālaṃ pucchi. So cintesi ayaṃ me paccāmittassa
piṭṭhiṃ passanakālo idāni candakumāraṃ jīvitakkhayaṃ pāpetvā mama
manorathaṃ pūressāmīti. Atha so rājānaṃ āmantetvā tatiyaṃ
gāthamāha
     atidānaṃ deva datvāna          avajjhaṃ deva ghātetvā
     evaṃ vajjanti sugatiṃ            narā puññāni katvānāti.
   Tassattho mahārāja saggaṃ gacchantā nāma atidānaṃ dadanti
avajjhaṃ ghātenti sace saggaṃ gantukāmosi tavampi tatheva karohīti.
      Atha naṃ rājā pañhassatthaṃ pucchi kiṃ panetaṃ atidānaṃ ko
ca avajjho imasmiṃ lokasmiṃ etañca kho no akkhāhi yajissāmi
dadāmi dānānīti.

Page 101-200.

page101.
      Sopissa byākāsi
         puttehi deva yajitabbaṃ mahesīhi negamehica
         usabhehi ājānīyehi catūhi
         sabbacatukkehi deva yaññaṃ yajitabbanti.
      Sopissa byākarontova tena devalokamaggaṃ puṭṭho nirayamaggaṃ
byākāsi.
      Tattha puttehīti attano jātehi piyaputtehi ceva piyadhītāhi
ca. Mahesīhīti piyabhariyāhi. Negamehīti seṭṭhīhi. Usabhehīti
sabbasetehi usabharājūhi. Ājānīyehīti maṅgalaassehi. Catūhīti
etehi sabbeheva aññehi ca hatthīādīhi catūhīti evaṃ sabbacatukkehi
deva yaññaṃ yajitabbaṃ. Etesañca rājaputtādīnaṃ khaggena sīsaṃ
chinditvā suvaṇṇapātiyā galalohitaṃ gahetvā āvāṭe pakkhipitvā
yaññassa yajanakā rājāno sarīreneva saha devalokaṃ gacchanti
mahārāja samaṇabrāhmaṇakapaṇaddhikavanibbakayācakānaṃ ghāsacchādanādidānaṃ
sampadānaṃ atidānameva na hoti ime pana puttadhītādayo māretvā
tesaṃ galalohitena yaññassa yajanaṃ atidānaṃ nāmāti rājānaṃ saññāpesi.
Iti so cintesi sace candakumāraṃ ekaññeva gaṇhissāmi
vericittena kāraṇaṃ maññissantīti tasmā taṃ mahājanassa antare
pakkhipi. Imampana tesaṃ kathentānaṃ kathaṃ sutvā antepurajanā
bhītatasitā hutvā ekappahāreneva mahāviravaṃ viraviṃsu.
      Tamatthaṃ pakāsento satthā āha

---------------------------------------------------------------------------------------------
page102.
       Taṃ sutvā antepure        kumārā mahesiyo ca haññantu
       eko ahosi nigghoso      bhesmā accuggato saddoti.
      Tattha tanti kumārā ca mahesiyo ca haññantūti taṃ vacanaṃ
sutvā. Ekoti sakalarājanivesane ekova nigghoso ahosi.
Bhesmāti bhayānako. Accuggatoti atiuggato ahosi. Tadā
sakalarājakulaṃ yugantavātābhihataṃ viya sālavanaṃ ahosi.
      Brāhmaṇopi rājānaṃ kiṃ mahārāja yaññaṃ yajituṃ sakkosi na
sakkosīti pucchi. Kiṃ kathesi ācariya yaññaṃ yajitvā devalokaṃ
gamissāmīti. Mahārāja bhīrukajātikā dubbalajjhāsayā purisā yaññaṃ
yajituṃ samatthā nāma na honti tumhe idha sabbe pāṇe sannipātetha
ahaṃ yaññāvāṭe kammaṃ karissāmīti attano pahonakaṃ balaṃ
gahetvā nagarā nikkhamma yaññāvāṭaṃ samatalaṃ kāretvā vatiyā
parikkhipi. Kiṃ kāraṇā. Dhammiko hi samaṇo vā brāhmaṇo vā
āgantvā taṃ vāreyyāti tasmā yaññāvāṭaṃ vatiyā parikkhepanaṃ
cāritanti katvā porāṇabrāhmaṇehi ṭhapitaṃ. Rājāpi purise
pakkosāpetvā tātā ahaṃ attano puttadhītaro ca bhariyāyo ca
māretvā yaññaṃ yajitvā devalokaṃ gamissāmi gacchatha nesaṃ ācikkhitvā
sabbe idha ānethāti puttānaṃ tāva ānayanatthāya āha
       gacchatha vadetha kumāre candañca  suriyañca bhaddasenañca
       sūrañca rāmagottañca pasu      kira hotha yaññatthāyāti.
     Tattha candañca suriyañcāti candakumāro ca suriyakumāro ca

---------------------------------------------------------------------------------------------
page103.
Dve gotamideviyā aggamahesiyā puttā. Bhaddaseno ca pana sūro ca
rāmagotto ca tesaṃ vemātikabhātaro. Pasu kira hothāti ekasmiṃ
ṭhāne rāsi hothāti mā pakiretthāti attho.
      Te paṭhamaṃ candakumārassa santikaṃ gantvā āhaṃsu tāta kumāra
tumhākaṃ kira pitā tumhe māretvā devalokaṃ gantukāmo tumhākaṃ
gahaṇatthāya amhe pesesīti. So kassa vacanena maṃ gaṇhāpetīti.
Kaṇḍahālassa vacanenāti. Kiṃ so maññevekaṃ gaṇhāpeti udāhu
aññepi gaṇhāpetīti. Aññepi gaṇhāpesi sabbacatukkaṃ kira yaññaṃ
yajāpetukāmoti. So cintesi tassa aññehi saddhiṃ veraṃ natthi
vinicchaye vilopaṃ kātuṃ alabhanto atha ca pana mayi ekasmiṃ vericittena
bahū jane mārāpeti hotu pitaraṃ daṭṭhuṃ labhantassa sabbesaṃ mocanaṃ
nāma mama bhāroti. Atha ne rājapurise  āha tena hi me pitu vacanaṃ
karothāti. Te taṃ ānetvā rājaṅgaṇe ekamante ṭhapetvā
itarepi tayo ānetvā tasseva santike ṭhapetvā rañño ārocayiṃsu
ānītā te deva puttāti. So tesaṃ vacanaṃ sutvā tātā idāni
me dhītaro ānetvā tesaññeva bhātikānaṃ santike karothāti catasso
dhītaro āharāpetuṃ itaraṃ gāthamāha
         kumāriyopi vadetha         upasenañca kokilañca
                muditañca nandañcāpi kumārikaṃ
                pasu kira hotha yaññatthāyāti.
      Te evaṃ karissāmāti tāsaṃ santikaṃ gantvā tā rodamānā

---------------------------------------------------------------------------------------------
page104.
Paridevamānā ānetvā bhātikānaññeva santike ṭhapayiṃsu. Tato
rājā attano bhariyānaṃ gahaṇatthāya itaraṃ gāthamāha
         vijayaṃpi me mahesiṃ         erāvatiṃ kesiniṃ sunandañca
         lakkhaṇavarūpapannā          pasu kira hotha yaññatthāyāti.
      Tattha lakkhaṇavarūpapannāti uttamehi catusaṭṭhiyā itthīlakkhaṇehi
upapannā etāpi vadethāti attho.
      Te tāpi paridevamānā ānetvā kumārānaṃ santike kariṃsu.
Atha rājā cattāro seṭṭhino āharāpento itaraṃ gāthamāha
         gahapatayopi vadetha         puṇṇamukhaṃ bhaddiyaṃ siṅgālañca
         vaḍḍhañcāpi gahapatiṃ         pasu kira hotha yaññatthāyāti.
      Rājapurisā gantvā te ānayiṃsu. Rañño puttadāre
gayhamāne sakalanagaraṃ na kiñci avoca. Seṭṭhikulāni pana mahāsambandhāni
tasmā tesaṃ gahitakāle sakalanagaraṃ saṃkhubhi. Rañño seṭṭhino
māretvā yaññaṃ yajituṃ na dassāmāti te seṭṭhino parivāretvāva
tesaṃ ñātivaggena saddhiṃ rājakulaṃ agamaṃsu. Atha te seṭṭhino
ñātigaṇaparivutā rājānaṃ vanditvā attano jīvitaṃ yāciṃsu.
         Tamatthaṃ pakāpento satthā āha
      te tattha gahapatayo avocayiṃsu    samāgatā puttadāraparikiṇṇā
      sabbe sikhino deva karohi      atha vā no dāse sāvehīti.
         Tattha sabbe sikhinoti sabbe amhe matthake cūḷaṃ ṭhapetvā
attano ceṭake karohi mayante ceṭakakiccaṃ karissāma. Atha

---------------------------------------------------------------------------------------------
page105.
Vā no dāse sāvehīti atha vā no asaddahanto sabbā seniyo
sannipātetvā tāsaṃ majjhe amhe dāse sāvehi mayante dāsavattaṃ
paṭisuṇissāmāti.
      Te evaṃ yācantāpi jīvitaṃ laddhuṃ nāsakkhiṃsu. Rājapurisā
sabbe paṭikkamāpetvā te gahetvā kumārānaññeva santike nisīdāpesuṃ.
Tato rājā hatthīādīnaṃ ānayanatthāya āṇāpento āha
        abhayaṅkaraṃpi me hatthiṃ          nāḷāgiriṃ accuggataṃ
        varuṇadantiṃ ānetha kho te      khippaṃ yaññatthāya bhavissanti
        assaratanaṃpi me kesiṃ          subhamukhaṃ puṇṇamukhaṃ
        vinatakañca ānetha kho te      khippaṃ yaññatthāya bhavissanti
        usabhaṃpi me yūthapatiṃ modakaṃ       nisabhaṃ gavaṃpatiṃ te khippaṃ
        ānetha samuhaṃ karontu sabbaṃ     yajissāmi dadāmi dānāni
        sabbaṃpi paṭiyādetha yaññaṃ pana     uggatamhi suriyamhi vadethadāni
        kumāre abhiramantu imaṃ rattiṃ     sabbaṃpi upaṭṭhapetha yaññaṃ pana
        uggatamhi suriyamhi vadethadānikumāre  ajja kho pacchimā ratīti.
      Tattha samuhaṃ karontu sabbanti na kevalaṃ ettakameva avasesaṃpi
sabbaṃ catuppadagaṇañceva pakkhigaṇañca sabbaṃ catukkaṃ katvā rāsiṃ
karontu sabbacatukkaṃ yaññaṃ yajissāmi yācakānaṃ samaṇabrāhmaṇānañca
dānaṃ dassāmīti. Sabbaṃpi paṭiyādethāti etaṃ mayā vuttaṃ avasesaṃ
upaṭṭhapetha. Uggatamhīti ahaṃ pana yaññaṃ uggate suriye sve
pātova yajissāmi. Sabbaṃpi upaṭṭhapethāti sesaṃpi sabbaṃ yaññūpakaraṇaṃ

---------------------------------------------------------------------------------------------
page106.
Upaṭṭhapethāti attho.
      Rañño pana mātāpitaro dharantiyeva. Athassa te amaccā
gantvā mātuyā ārocesuṃ ayye putto vo puttadāraṃ māretvā
yaññaṃ yajitukāmoti. Sā kiṃ kathetha tātāti hatthena hadayaṃ paharitvā
rodamānā paridevamānā āgantvā saccaṃ kira putta evarūpo
te yañño bhavissatīti pucchi.
      Tamatthaṃ pakāsento satthā āha
        taṃ taṃ mātā avoca rodantī    āgatā savimānato
        yañño kira te putta         bhavissati catūhi puttehīti.
      Tattha taṃ tanti taṃ ekarājānaṃ. Savimānatoti attano
savanaṭṭhānato.
      Rājā āha
        sabbepi mayhaṃ puttā cattā    candasmiṃ haññamānasmiṃ
        puttehi yaññaṃ yajitvāna       sugatiṃ saggaṃ gamissāmīti.
      Tattha cattāti candakumāre haññamāneyeva sabbepi puttā
yaññatthāya mayā pariccattāti.
      Atha naṃ mātā āha
         mā taṃ putta saddahesi       sugati kira hoti puttayaññena
         nirayāneso maggo         neso maggo hi saggānaṃ
         dānāni dehi koṇḍañña      ahiṃsā sabbabhūtabhabyānaṃ
         esa maggo sugatiyā        na ca maggo putta yaññenāti.

---------------------------------------------------------------------------------------------
page107.
      Tattha nirayānesoti nirassādatthena nirayānaṃ catunnaṃ apāyānaṃ
eso maggo. Koṇḍaññāti rājānaṃ gottena ālapati.
Bhūtabhabyānanti bhūtānañca bhavitabbasattānañca. Yaññenāti evarūpena
puttadhītaro māretvā yajanayaññena saggamaggo nāma natthi.
      Rājā āha
         ācariyānaṃ vacanaṃ           ghātissaṃ candañca suriyañca
         pattehi yajitvā duccajjehi   sugatiṃ saggaṃ gamissāmīti.
      Tattha ācariyānaṃ vacananti amma nesā attano mati
ācārasikkhāpanakassa me kaṇḍahālācariyassa etaṃ vacanaṃ esā anusiṭṭhī
tasmā ahaṃ ete ghātayissaṃ duccajjehi puttehi yaññaṃ yajitvā
saggaṃ gamissāmīti.
      Athassa mātā attano vacanaṃ gāhāpetuṃ asakkontī apagatā.
Athassa pitā taṃ pavuttiṃ sutvā āgantvā naṃ pucchi.
      Tamatthaṃ pakāsento satthā āha
         taṃtaṃ pitā avoca           vasavatti orasaṃ sakaṃ puttaṃ
         yañño kira te putta        bhavissati catūhi puttehīti.
      Tattha vasavattīti tassa rañño nāmaṃ.
      Rājā āha
         sabbepi mayhaṃ puttā cattā   candasmiṃ haññamānasmiṃ
         puttehi yaññaṃ yajitvāna      sugatiṃ saggaṃ gamissāmīti.
      Atha naṃ pitā āha

---------------------------------------------------------------------------------------------
page108.
         Mā taṃ putta saddahesa       sugati kira hoti puttayaññena
         nirayāneso maggo         neso maggo hi saggānaṃ
         dānāni dehi koṇḍañña      ahiṃsā sabbabhūtabhabyānaṃ
         esa maggo sugatiyā        na ca maggo puttayaññenāti.
      Rājā āha
         ācariyānaṃ vacanaṃ           ghātissaṃ candañca suriyañca
         puttehi yajitvā duccajjehi   sugatiṃ saggaṃ gamissāmīti.
      Atha naṃ pitā āha
         dānāni dehi koṇḍañña      ahiṃsā sabbabhūtabhabyānaṃ
         puttaparivuto   tuvaṃ         raṭṭhaṃ janapadañca pālehīti.
      Tattha puttaparivutoti puttehi parivuto. Raṭṭhaṃ janapadañcāti
sakalakāsikaraṭṭhañca tasseva taṃtaṃ koṭṭhāsabhūtaṃ janapadañca pāletuṃ
sakkhissasi.
      Athassa so pitā attano vacanaṃ gāhāpetuṃ nāsakkhi. Tato
candakumāro cintesi imassa ettakassa janassa dukkhaṃ maṃ ekaṃ
nissāya jātaṃ mama pitaraṃ yācitvā ettakaṃ janaṃ maraṇadukkhato mocessāmīti.
So pitarā saddhiṃ sallapanto āha
         mā no deva avadhi         dāse no dehi kaṇḍahālassa
         api nigaḷabandhakāpi          hatthī asse ca pālema
         mā no deva avadhi         dāse no dehi kaṇḍahālassa
         api nigaḷabandhakāpi          hatthichakaṇāni ujjhema

---------------------------------------------------------------------------------------------
page109.
         Mā no deva avadhi         dāse no dehi kaṇḍahālassa
         api nigaḷabandhakāpi          assachakaṇāni ujjhema
         mā no deva avadhi         dāse no dehi kaṇḍahālassa
         yassa honti tava kāmā      api raṭṭhā pabbājitā
         bhikkhācariyaṃ carissāmāti.
   Tattha nigaḷabandhakāpīti api nāma mayaṃ mahānigaḷehi bandhakā
hutvā. Yassa honti tava kāmāti sacepi kaṇḍahālassa
dātukāmosi tassapi no dāse katvā dehi karissāmassa dāsakammanti
vadati. Api raṭṭhāti sace amhākaṃ koci doso atthi raṭṭhato
no pabbājehi api nāma raṭṭhā pabbājitā kapaṇā viya kapālaṃ
gahetvā bhikkhācariyaṃ carissāma mā no deva avadhi dehi no
jīvitanti vilapati.
      Tassa taṃ nānappakāraṃ vilāpaṃ sutvā rājā hadayaphālanaṃ patto
viya assupuṇṇehi nettehi na me koci putte māretuṃ lacchati na
mamattho devalokenāti sabbe te mocetuṃ āha
      dukkhaṃ kho me janayittha          vilapantā jīvitassa kāmāhi
      muñcathadāni kumāre            alaṃpi me hotu puttayaññenāti.
         Te rañño kathaṃ sutvā rājaputte ādiṃ katvā sabbantaṃ
pakkhipariyosanaṃ pāṇagaṇaṃ visajjesuṃ. Kaṇḍahālopi yaññāvāṭe
kammaṃ saṃvidahati. Atha naṃ eko  puriso are duṭṭha kaṇḍahāla
raññā puttadhītaro visajjitā tvaṃ attano puttadāre māretvā

---------------------------------------------------------------------------------------------
page110.
Tesaṃ galalohitena yaññaṃ yajissasīti āha. So kiṃ nāmetaṃ
raññā katanti kappuṭṭhānaaggi viya avattharanto uṭṭhāya turito
dhāvitvā vegenāgantvā āha
     pubbeva mesi vutto           dukkaraṃ durabhisambhavaṃ cetaṃ
     atha no upakkhatassa            yaññassa karosi vikkhepaṃ
     sabbe vajjanti sugatiṃ           yepi yajanti yepi ceva yajāpenti
     yecāpi anumodanti            yajantānaṃ īdisaṃ mahāyaññanti.
    Tattha pubbe mesi vuttoti nanu mayā tvaṃ pubbeva vutto
tumhādisena bhīrukajātikena na sakkā yaññaṃ yajituṃ yaññayajanaṃ nāma
etaṃ dukkaraṃ durabhisambhavanti. Atha no idāni upakkhatassa
yaññassa vikkhepaṃ karosi. Vikhambhantipi pāṭho. Paṭisedhanti attho.
Mahārāja kasmā evaṃ karosi yattakā hi yaññaṃ yajanti vā
yajāpenti vā anumodanti vā sabbe sugatimeva vajjantīti dassesi.
So andhabālo rājā tassa kodhavasikassa kathaṃ gahetvā dhammasaññī
hutvā puna putte gaṇhāpesi. Tato candakumāro pitaraṃ anubodhiyamāno
āha
      atha kissava no pubbe          sotthānaṃ brāhmaṇe avācesi
      atha no akāraṇasmā           yaññatthāya deva ghātesi
      pubbeva no daharakāle         na hanesi na ghātesi vā
      daharamhā yobbanappattā        adūsakā tāta haññāma
      hatthigate assagate            sannaddhe passa no mahārāja

---------------------------------------------------------------------------------------------
page111.
      Yuddhe ca yujjhamāne ca         nahi mādisā honti yaññatthāya
      paccante vā kuppite          aṭavīsu vā mādise niyojenti
      atha no akāraṇasmā           abhūmiyaṃ tāta haññāma
      yā kāci sakuṇikāyo           vasanti tiṇagharāni katvāna
      tāsaṃ hi piyā puttā           atha no tvaṃ deva ghātesi
      mā tassa saddahesi            na maṃ kaṇḍahālo ghāteyya
      mamaṃ hi so ghātetvā          anantaraṃ tañca deva ghāteyya
      gāmavaraṃ nigamavaraṃ              dadanti bhogaṃpissa mahārāja
      athaggapiṇḍikāpi kule           kule gehe te bhuñjanti
      tesaṃpi tādisānaṃ              icchanti dubbhituṃ mahārāja
      yebhuyyena hi ete           akataññuno brāhmaṇā
      mā no deva avadhi            dāse no dehi kaṇḍahālassa
      api nigaḷabandhakāpi             hatthī asse ca pālema
      mā no deva avadhi            dāse no dehi kaṇḍahālassa
      api nigaḷabandhakāpi             hatthicchakaṇāni ujjhema
      mā no deva avadhi            dāse no dehi kaṇḍahālassa
      api nigaḷabandhakāpi             assacchakaṇāni ujjhema
      mā no deva avadhi            dāse no dehi kaṇḍahālassa
      yassa honti tava kāmā         api raṭṭhā pabbājitā
      bhikkhācariyaṃ carissāmāti
    tattha pubbeti tāta yadi ahaṃ māretabbo atha kasmā

---------------------------------------------------------------------------------------------
page112.
Amhākaṃ ñātijano pubbe mama jātakāle brāhmaṇe sotthānaṃ
avācesi. Tadā kira kaṇḍahālo ca mama lakkhaṇāni upadhāretvā
imassa kumārassa na koci antarāyo bhavissati tumhākaṃ accayena
rajjaṃ kāressatīti āha iccassa purimena pacchimaṃ na sameti musāvādī
esa atha no etassa vacanaṃ gahetvā akāraṇasmā nikkāraṇāyeva
yaññatthāya deva ghātesi mā amhe ghātesi ayaṃ hi  mayi ekasmiṃ
verena mahājanaṃ māretukāmo sādhukaṃ sallakkhesi narindāti. Pubbeva
noti mahārāja sace amhe māretukāmo pubbeva no daharakāleyeva
kasmā sayaṃ vā na hanesi na aññehi vā ghātāpesi idāni pana mayaṃ
daharā taruṇā paṭhamavaye ṭhitā puttadhītāhi saṃvaḍḍhāma evaṃ bhūtā tava
adūsakāva kiṃ kāraṇā haññāmāti. Passa noti amhe cattāropi
bhātike passa. Yujjhamāneti paccatthikānaṃ nagaraṃ parivāretvā ṭhitakāle
amhādise putte tehi saddhiṃ yujjhamāne passa. Aputtakā hi rājāno
anāthā nāma honti. Mādisāti amhādisā puttā sūrā balappattā na
yaññatthāya māretabbā honti. Niyojantīti tesaṃ paccāmittānaṃ
gaṇhanatthāya niyojenti. Atha noti atha amhe. Akaraṇasmāti
akāraṇena. Abhūmiyanti anokāseyeva kasmā tāta haññāmāti
attho. Mā tassa saddahesīti mahārāja maṃ kaṇḍahālo na ghātayeti
mā tassapi saddaheyyāsi. Bhogaṃ pissāti bhogaṃpi assa brāhmaṇassa
rājāno denti. Athaggapiṇḍikāpīti athete aggodakaṃ aggapiṇḍaṃ
labhantā aggapiṇḍakāpi honti. Tesaṃpīti yesaṃ kule bhuñjanti

---------------------------------------------------------------------------------------------
page113.
Tesaṃpi evarūpānaṃ piṇḍadāyakānaṃ dubbhituṃ icchanti.
      Rājā kumārassa vilāpaṃ sutvā āha
        dukkhaṃ kho me janayittha        vilapantā jīvitassa kāmāhi
        muñcathadāni kumāre          alaṃpi me hotu puttayaññenāti.
        Imameva gāthaṃ vatvā         punapi mocesi.
        Kaṇḍahālo āgantvā        punapi āha
        pubbeva mesi vutto         dukkaraṃ durabhisambhavañcetaṃ
        atha no upakkhatassa          yaññassa karosi vikkhepaṃ
        sabbe vajjanti sugatiṃ         ye yajanti yepi ceva yajāpenti
        ye vāpi anumodanti         yajantānaṃ īdisaṃ mahāyaññanti.
      Evaṃ vatvā puna te gaṇhāpesi. Athassa anunayanatthaṃ
kumāro āha
         yadi kira yajitvā puttehi      devalokaṃ ito cutā yanti
         brāhmaṇo tāva yajatu        pacchāpi yajissasi rāja
         yadi kira yajitvā puttehi      devalokaṃ ito cutā yanti
         eseva kaṇḍahālo          yajatu sakehi puttehi
         evaṃ jānaṃ ce kaṇḍahālo     kiṃ puttake na ghātesi
         sabbañca ñātigaṇaṃ            attānañca na ghāteyya
         sabbe vajjanti nirayaṃ         ye yajanti yepi vā yajāpenti
         ye cāpi anumodanti         yajantānaṃ edisaṃ mahāyaññanti.
      Tattha brāhmaṇo tāvāti paṭhamantāva kaṇḍahālo yajatu.

---------------------------------------------------------------------------------------------
page114.
Sakehīti attano puttehi atha tasmiṃ evaṃ yajitvā devalokaṃ gate pacchā
tvaṃ yajissasi deva sādhurasabhojanampi hi tvaṃ aññehi vīmaṃsitvā bhuñjasi
puttamaraṇaññeva kasmā avīmaṃsitvā karosīti dīpento evamāha. Evaṃ
jānanti puttadhītaro māretvā devalokaṃ gacchantīti evaṃ jānanto kiṃ
kāraṇā attano putte ca ñātī ca attānañca na ghātesi. Sace hi
paraṃ māretvā devalokaṃ gacchanti attānameva māretvā brahmaloko
gantabbo bhavissatīti evaṃ yaññaguṇaṃ jānantena paraṃ amāretvā
attāva māretabbo siyā ayaṃ pana tathā akatvā maṃ mārāpeti
imināpi kāraṇena kaṇḍahālassa kammaṃ jānāhi mahārāja yathā esa
vinicchaye vilopaṃ kātuṃ alabhanto evaṃ karotīti. Edisanti evarūpaṃ
puttaghātayaññaṃ.
      Kumāro ettakaṃ kathento pitaraṃ attano vacanaṃ gāhāpetuṃ
asakkonto rājānaṃ parivāretvā ṭhitaṃ rājaparisaṃ ārabbha āha
         kathañca kira puttakāmāyo         gahapatayo gharaṇiyo ca
         nagaramhi na upavadanti rājānaṃ      mā ghātayi orasaṃ puttaṃ
         kathañca kira puttakāmāyo         gahapatayo gharaṇiyo ca
         nagaramhi na upavadanti rājānaṃ      mā ghātayi atrajaṃ puttaṃ
         rañño camhi atthakāmo          hito ca sabbajanapadassa
         na koci assa paṭighaṃ mayā         janapado na pavedetīti.
      Tattha puttakāmāyoti gharaṇiyova sandhāya vuttaṃ. Gahapatayo
ca puttakāmā nāma honti. Na upavadantīti na upakkosanti na

---------------------------------------------------------------------------------------------
page115.
Vadanti. Atrajanti attanā jātaṃ. Evaṃ vuttepi koci raññā
saddhiṃ kathetuṃ samattho nāma nāhosi. Na koci assa paṭighaṃ mayāti
iminā no lañco vā gahito issariyamadena vā idannāma dukkhaṃ
katanti koci ekopi mayā saddhiṃ paṭighaṃ karonto nāma nāhosi.
Janapado na pavedetīti evaṃ rañño ca janapadassa ca atthakāmomhi
kiṃ mama pitaraṃ ayaṃ janapado guṇasampanno te puttoti na pavedeti
na jānāpetīti attho.
      Evaṃ vuttepi na koci kiñci kathesi. Tato kumāro attano
bhariyānaṃ sattasataṃ yācanatthāya uyyojento āha
       gacchatha vo gharaṇiyo             tātañca vadetha kaṇḍahālañca
       mā ghātetha kumāre adūsake sīhasaṃkāse
       gacchatha vo gharaṇiyo tātañca vadetha kaṇḍahālañca
       mā ghātetha kumāre apekkhito sabbalokassāti.
    Tā gantvā yāciṃsu. Rājā na olokesi. Tato kumāro
anātho hutvā vilapanto gāthamāha
         yannunāhaṃ jāyeyyaṃ
         rathakārakulesu vā pukkusakulesu vā
         vessesu vā jāyeyyaṃ
         na hajja maṃ rājā yaññe ghātessatīti.
      Iti vatvā puna tā uyyojento āha
         sabbāpi tā mantiniyo gacchatha ayyassa kaṇḍahālassa

---------------------------------------------------------------------------------------------
page116.
         Pādesu nipatittha aparādhāhaṃ na passāmi
         sabbāpi gharaṇiyo gacchatha ayyassa kaṇḍahālassa
         pādesu nipatittha kinte bhante mayaṃ dūsayimhāti.
      Tattha aparādhāhaṃ na passāmīti ahaṃ ācariya kaṇḍahāla attano
aparādhaṃ na passāmi. Kinte bhanteti ayya kaṇḍahāla mayaṃ tuyhaṃ
kiṃ dūsayimhā atha ce candakumārassa doso atthi taṃ khamathāti vadatha.
      Atha candakumārassa kaniṭṭhabhaginī selā kumārī nāma sā sokaṃ
saṇṭhāretuṃ asakkontī pitu pādamūlesu nipatitvā paridevi.
      Tamatthaṃ pakāsento satthā āha
         kapaṇā vilapati selā disvāna bhātaro upanītatte
         yañño kira me ukkhipito tātena saggakāmenāti.
      Tattha upanītatteti upanītasabhāve. Ukkhipitoti ukkhitto
pavattito. Saggakāmenāti mama bhātaro māretvā saggaṃ icchantena
tātena. Ime māretvā kiṃ saggena karissasīti vilapati.
      Rājā tassāpi kathaṃ na gaṇhi. Tato candakumārassa putto
vasulo nāma pitaraṃ dukkhitaṃ disvā ahaṃ ayyakaṃ upasaṅkamitvā yācitvā
mama pitu jīvitaṃ dāpessāmīti rañño pādamūle nipatitvā paridevi.
      Tamatthaṃ pakāsento satthā āha
         āvatti ca parivatti ca vasulo sammukhā rañño
         mā no deva pitaraṃ avadhi daharamhā ayobbanappattāti.
      Tattha daharamhā ayobbanappattāti deva mayaṃ taruṇadārakā

---------------------------------------------------------------------------------------------
page117.
Na tāva yobbanappattā amhesupi tāva anukampāya amhākaṃ pitaraṃ
mā avadhi.
      Rājā tassa paridevanasaddaṃ sutvā bhijjamānahadayo viya hutvā
assupuṇṇehi nettehi kumāraṃ āliṅgitvā tāta assāsaṃ paṭilabhāhi
visajjemi te pitaranti vatvā gāthamāha
         eso te vasula pitā tvaṃ samehi pitarā saha
         dukkhaṃ kho me janayasi vilapanto ante purasmiṃ
         muñcathadāni kumāre alaṃpi me hotu puttayaññenāti.
      Tattha ante purasminti rājanivesanassa ante pure. Puna
kaṇḍahālo āgantvā āha
         pubbeva me khosi vutto dukkaraṃ durabhisambhavañcetaṃ
         atha no upakkhatassa yaññassa karosi vikkhepaṃ
         sabbe vajjanti sugatiṃ ye yajanti yepi ceva yajāpenti
         ye cāpi anumodanti yajantānaṃ īdisaṃ mahāyaññanti.
       Rājāpi andhabālo puna tassa vacanena putte gaṇhāpesi.
Tato kaṇḍahālo cintesi ayaṃ rājā muducitto kadāci visajjesi
kadāci gaṇhāpesi puna dārakānaṃ vacanena putte visajjeyya yannūnāhaṃ
yaññāvāṭaññeva taṃ nemīti. Athassa tattha gamanatthāya gāthamāha
         sabbaratanassa yañño upakkhato ekarāja tava paṭiyatto
         abhinikkhamassu deva saggaṃ gato tvaṃ pamodissasīti.
      Tassattho mahārāja tava yañño sabbaratanehi upakkhato

---------------------------------------------------------------------------------------------
page118.
Paṭiyatto idāni te nikkhamanakālo tasmā abhinikkhama yaññaṃ yajitvā
saggaṃ gato tvaṃ pamodissasīti. Tato bodhisattaṃ ādāya
yaññāvāṭagamanakāle tassa orodhā ekato nikkhamiṃsu.
    Tamatthaṃ pakāsento satthā āha
      daharā sattasatā etā candakumārassa bhariyāyo
      kese vikīritvāna rodantiyo maggamanuyāyanti
      aparā pana sokena nikkhantā nandane viya devā
      kese vikīritvāna rodantiyo magamanuyāyantīti.
     Tattha nandane viya devāti nandavane cavanadhammaṃ devaputtaṃ
parivāretvā devatā viya.
     Tato paraṃ tāsaṃ vilāpo hoti
      kāsikasucivatthadharā kuṇḍalino aggalucandanavilittā
      nīyanti candasuriyā yaññatthāya ekarājassa
      kāsikasucivatthadharā kuṇḍalino aggalucandanavilittā
      nīyanti candasuriyā mātu katvā hadayasokaṃ
      kāsikasucivatthadharā kuṇḍalino aggalucandanavilittā
      nīyanti candasuriyā janassa katvā hadayasokaṃ
      maṃsarasabhojanā nahāpakasunahātā kuṇḍalino aggalucandanavilittā
      nīyanti candasuriyā    yaññatthāya ekarājassa
      maṃsarasabhojanā nahāpakasunahātā kuṇḍalino aggalucandanavilittā
      nīyanti candasuriyā    mātu katvā dahayasokaṃ

---------------------------------------------------------------------------------------------
page119.
      Maṃsarasabhojanā nahāpakasunahātā       kuṇḍalino aggalucandanavilittā
      nīyanti candasuriyā                janassa katvā hadayasokaṃ
      yassu pubbe hatthivaradhuragate         hatthikā anuvajjanti
      tyajja candasuriyā                ubhova pattikā yanti
      yassu pubbe assavaradhuragate         assakā anuvajjanti
      tyajja candasuriyā                ubhova pattikā yanti
      yassu pubbe rathavaradhuragate          rathikā anuvajjanti
      tyajja candasuriyā                ubhova pattikā yanti
      yehissu pubbe nīyiṃsu              tapanīyakappanehi turaṅgehi
      tyajja candasuriyā                ubhova pattikā yantīti.
    Tattha kāsikasucivatthadharāti kāsiyāni sucivatthāni dhāriyamānā.
Candasuriyāti candakumāro ca suriyakumāro ca. Nahāpakasunahātāti
candanacuṇṇena ubbattetvā nahāpakehi kataparikammakatāya sunahātā.
Yassūti ye assūti nipātamattaṃ. Ye kumāreti attho. Pubbeti ito
pubbe. Hatthivaradhuragateti hatthivarānaṃ dhuragate alaṅkatahatthikkhandhavaragate.
Assavaradhuragateti assavarapiṭṭhigate. Rathavaradhuragateti rathavaramajjhagate.
Nīyiṃsūti nikkhamiṃsu.
      Evaṃ tāsu paridevantīsuyeva bodhisattaṃ nagarā nīhariṃsu. Tadā
sakalanagaraṃ saṃkhubhi. Nāgarā nikkhamituṃ ārabhiṃsu. Mahājane
nikkhamante dvārāni nappahonti. Brāhmaṇo atibahujanaṃ disvā ko
jānāti kiṃ bhavissatīti nagaradvārāni thakāpesi. Mahājano nikkhamituṃ

---------------------------------------------------------------------------------------------
page120.
Alabhanto antonagaradvārassa āsannaṭṭhāne uyyānaṃ atthi tassa
santike mahāviravaṃ viravi. Tehi ravehi sakuṇasaṃghā saṃkhubhitvā ākāse
pakkhandiṃsu. Mahājano taṃ taṃ sakuṇaṃ āmantetvā vilapanto āha
       yadi sakuṇi maṃsamicchasi              uyyassu pubena pupphavatiyā
       yajatettha ekarājā             sammuḷho catūhi puttehi
       yadi sakuṇi maṃsamicchasi              uyyassu pubbena pupphavatiyā
       yajatettha erājā              sammuḷho catūhi kaññāhi
       yadi sakuṇi maṃsamicchasi              uyyassu pubbena pupphavatiyā
       yajatettha ekarājā             sammuḷho catūhi mahesīhi
       yadi sakuṇi maṃsamicchasi              uyyassu pubbena pupphavatiyā
       yajatettha ekarājā             sammuḷho catūhi gahapatīhi
       yadi sakuṇi maṃsamicchasi              uyyassu pupbena pupphavatiyā
       yajatettha ekarājā             sammuḷho catūhi hatthīhi
       yadi sakuṇi maṃsamicchasi              uyyassu pubbena pupphavatiyā
       yajatettha ekarājā             sammuḷho catūhi assehi
       yadi sakuṇi maṃsamicchasi              uyyassu pupbena pupphavatiyā
       yajatettha ekarājā             sammuḷho catūhi  usabhehi
       yadi sakuṇi maṃsamicchasi              uyyassu pubbena pupphavatiyā
       yajatettha ekarājā             sammuḷho  sabbacatukehīti.
    Tattha maṃsamicchasīti ambho sakuṇi sace maṃsaṃ icchasi. Uyyassu
pubbena pupphavatiyāti pupphavatiyā pubbena puratthimadisāya yaññāvaṭo

---------------------------------------------------------------------------------------------
page121.
Atthi tattha gaccha. Yajatetthāti ettha kaṇḍahālassa vacanaṃ gahetvā
sayaṃ sammuḷho ekarājā catūhi puttehi yajati. Sesagāthāsupi
eseva nayo jānitabbo.
      Evaṃ mahājano tasmiṃ ṭhāne paridevitvā bodhisattassa vasanaṭṭhānaṃ
gantvā pāsādaṃ padakkhiṇaṃ karonto antepurañca kūṭāgārañca
uyyānādīni ca passanto gāthāhi paridevanto āha
         ayamassa pāsādo           idaṃ antepuraṃ surammaṇīyaṃ
         te dāni ayyaputtā         cattāro vadhāya ninnītā
         idamassa kūṭāgāraṃ           sovaṇṇaṃ pupphamālyābhikiṇṇaṃ
         tedāni ayyaputtā          cattāro vadhāya sannītā
         idamassa uyyānaṃ            pupphitaṃ sabbakālikaṃ rammaṃ
         tedāni ayyaputtā          cattāro vadhāya sannītā
         idamassa asokavanaṃ           pupphitaṃ sabbakālikaṃ rammaṃ
         tedāni ayyaputtā          cattaro vadhāya sannītā
         idamassa kaṇikāravanaṃ          pupphitaṃ sabbakālikaṃ rammaṃ
         tedāni ayyaputtā          cattāro vadhāya ninnītā
         idamassa pāṭalivanaṃ           pupphitaṃ sabpakālikaṃ rammaṃ
         tedāni ayyaputtā          cattāro vadhāya ninnītā
         idamassa ambavanaṃ            pupphitaṃ sabbakālikaṃ rammaṃ
         tedāni ayyaputtā          cattāro vadhāya ninnītā
         ayamassa pokkharaṇī           sañchannā padumapuṇḍarīkehi

---------------------------------------------------------------------------------------------
page122.
         Nāvā ca sovaṇṇavikatā       pupphavalliyā cittā surammaṇīyā
         tedāni ayyaputtā          cattāro vadhāya ninnītāti.
      Tattha tedānīti idāni te candakumārappamukhā amhākaṃ
ayyaputtā evarūpaṃ pāsādaṃ chaḍḍetvā vadhāya nīhariyanti.
Sovaṇṇavikatāti suvaṇṇakhacitā.
      Ettakesu ṭhānesu vilapitvā puna hatthisālādīni upasaṃkamitvā
āhaṃsu
     idamassa hatthiratanaṃ          erāvaṇo gajo varuṇadantī
     tedāni ayyaputtā         cattāro vadhāya ninnītā
     idamassa assaratanaṃ          ekakhuro vegavāto ayaṃ asso
     tedāni ayyaputtā         cattāro vadhāya ninnītā
     ayamassa assaratho          sāliyā viya nigghoso
     subho ratanakhacito yatthassu     ayyaputtā sobhiṃsu nandane viya devā
     tedāni ayyaputtā         cattāro vadhāya ninnītā
     kathannāma sāmasamasundarehi    candanamarukagattehi
     rājā yajissate yaññaṃ       sammuḷho catūhi puttehi
     kathannāma sāmasamasundarāhi    candanamarukagattāhi
     rājā yajissate yaññaṃ       sammuḷho catūhi kaññāhi
     kathannāma sāmasamasundarāhi    candanamarukagattāhi
     rājā yajissate yaññaṃ       sammuḷho catūhi mahesīhi

---------------------------------------------------------------------------------------------
page123.
     Kathannāma sāmasamasundarehi    candanamarukagattehi
     rājā yajissate yaññaṃ       sammuḷho catūhi gahapatīhi
     yathā honti gāmanigamā suññā nimmanussakā brahāraññā
     tathā hessati pupphavatiyā     yiṭṭhesu candasuriyesūti.
   Tattha erāvaṇoti tassa hatthino nāmaṃ. Ekakhuroti abhinnakhuro.
Sāliyā viya nigghosoti gamanakāle sāliyānaṃ viya madhurena nigghosena
samannāgato. Kathannāma sāmasamasundarehīti suvaṇṇasāmehi
aññamaññaṃ jātiyā samehi niddosatāya sundarehīti attho.
Candanamarukagattehīti lohitacandanalittaṅgehi. Brahāraññāti yathā te
gāmanigamā suññā nimmanussā brahāraññā honti tathā
pupphavatiyāpi raññā yiṭṭhesu rājaputtesu suññā araññasadisā bhavissatīti.
      Te mahājanā bahi nikkhamituṃ alabhantā antonagareyeva carantā
parideviṃsu. Bodhisattopi yaññāvāṭaṃ nīto. Athassa mātā gotamī
nāma devī puttānaṃ me jīvitaṃ dehi devāti rañño pādamūle nipatitvā
paridevamānā āha
        ummattikā bhavissāmi         bhūnahatā paṃsunāva parikiṇṇā
        sace candakumāraṃ hanti        pāṇā me deva bhijjanti
        umattikā bhavissāmi          bhūnahatā paṃsunāva parikiṇṇā
        sace suriyakumāraṃ hanti        pāṇā me deva bhijjantīti.
      Tattha bhūnahatāti nihatavuḍḍhikā. Paṃsunāva parikiṇṇāti paṃsunāva
parikiṇṇasarīrā ummattikā hutvā vicarissāmi.

---------------------------------------------------------------------------------------------
page124.
      Sā evaṃ paridevantī rañño santikā kiñci kathaṃ alabhitvā
suṇisānaṃ vatvā mama putto tumhākaṃ kujjhitvā gato bhavissati
kissa tumhe naṃ na nivattethāti kumārassa catasso bhariyāyo
āliṅgitvā paridevantī āha
        kinnumā na ramāpeyyuṃ         aññamaññaṃ piyaṃvadā
        ghātikā uparikkhī ca           goparakkhī ca gāyikā
        candasuriyesu naccantiyo        samā tāsaṃ na vijjatīti.
      Tattha kinnumā na ramāpeyyunti kena kāraṇena imā ghātikāti
ādikā catasso aññamaññaṃ piyaṃvadā candasuriyakumārānaṃ santike
naccantiyo gāyantiyo mama putte na ramāpayiṃsu na ukkaṇṭhāpayiṃsu.
Sakalajambūdīpasmiṃ hi nacce vā gīte vā samā aññā kāci tāsaṃ
na vijjatīti attho.
      Iti sā suṇhāhi saddhiṃ paridevitvā aññaṃ gahetabbagahaṇaṃ
apassantī kaṇḍahālaṃ akkosamānā aṭṭha gāthā abhāsi
       imaṃ mayhaṃ hadayasokaṃ           paṭimuñcatu kaṇḍahāla tava mātā
       yo mayhaṃ hadayasoko          candasmiṃ vadhāya ninnīte
       imaṃ mayhaṃ hadayasokaṃ           paṭimuñcatu kaṇḍahāla tava mātā
       yo mayhaṃ hadayasoko          suriyasmiṃ vadhāya ninnīte
       imaṃ mayhaṃ hadayasokaṃ           paṭimuñcatu kaṇḍahāla tava jāyā
       yo mayhaṃ hadayasoko          candasmiṃ vadhāya ninnīte
       imaṃ mayhaṃ hadayasokaṃ           paṭimuñcatu kaṇḍahāla tava jāyā

---------------------------------------------------------------------------------------------
page125.
       Yo mayhaṃ hadayasoko          suriyasmiṃ vadhāya ninnīte
       mā putte mā ca patiṃ         addakkhi kaṇḍahāla tava mātā
       yo ghātesi kumāre          adūsake sīhasaṃkāse
       mā putte mā ca patiṃ         addakkhi kaṇḍahāla tava mātā
       yo ghātesi kumāre          apekkhite sabbalokassa
       mā putte mā ca patiṃ         addakkhi kaṇḍahāla tava jāyā
       yo ghātesi kumāre          adūsake sīhasaṃkāse
       mā putte mā ca patiṃ         addakkhi kaṇḍahāla tava jāyā
       yo ghātesi kumāre          apekkhite sabbalokassāti.
      Tattha imaṃ mayhanti imaṃ mayhaṃ hadayasokaṃ dukkhaṃ. Paṭimuñcatūti
pavisatu pāpuṇātu. Yo ghātesīti yo tvaṃ hanesi.
Apekkhiteti sabbalokena olokite dissamāne māresīti attho.
     Bodhisatto yaññāvāṭe pitaraṃ yācanto āha
       mā no deva avadhi dāse       no dehi kaṇḍahālassa
       api nigaḷabandhakāpi             hatthī asse ca pālema
       mā no deva avadhi dāse       no dehi kaṇḍahālassa
       api nigaḷabandhakāpi             hatthicchakaṇāni ujjhema
       mā no deva avadhi            dāse no dehi kaṇḍahālassa
       api nigaḷabandhakāpi             assacchakaṇāni ujjhema
       mā no deva avadhi            dāse no dehi kaṇḍahālassa
       yassa honti tava kāmā         api raṭṭhā pabbājitā

---------------------------------------------------------------------------------------------
page126.
        Bhikkhācariyaṃ carissāma
        dibyaṃ deva upayācanti          puttatthikā daliddāpi
        paṭibhāṇānipi hitvā            putte na hi labhanti ekaccā
        assāsakāni karonti           puttāpi no jāyantu
        tato ca puttā jāyantu         atha no akāraṇasmā
        yaññatthāya deva ghātesi
        upayācitakena puttaṃ labhanti       mā tāta no aghātesi
        mā kicchaladdhakehi puttehi       yajittho imaṃ yaññaṃ
        upayācitakena puttaṃ labhanti       mā tāta no aghātesi
        mā kapaṇaladdhakehi puttehi       ammāya no vippavāsehīti.
     Tattha dibyanti deva aputtikā daliddāpi nāriyo puttatthikā
hutvā bahuṃpaṇṇākāraṃ haritvā puttaṃ vā dhītaraṃ vā labhissāmāti
dibyaṃ upayācanti. Paṭibhāṇānipi hitvāti dohaḷāni chaḍḍetvāpi
alabhitvāpīti attho. Idaṃ vuttaṃ hoti mahārāja nārīnaṃ hi
uppannaṃ dohaḷaṃ alabhantīnaṃ gabbho sussitvā nassati tattha ekaccā
yācanti putte alabhamānā kāci laddhaṃ dohaḷaṃ pahāya aparibhuñjitvā
na labhanti kāci dohaḷaṃ alabhamānā na labhanti mayhaṃ pana mātā
dohaḷaṃ labhitvā paribhuñjitvā uppannagabbhaṃ avināsetvā putte
paṭilabhati evaṃ paṭiladdhe māno avadhīti yācati. Assāsakānīti
mahārāja ime sattā āsā karonti kinti puttā no jāyantūti.
Tato ca puttāti puttānaṃpi no puttā jāyantūti. Atha

---------------------------------------------------------------------------------------------
page127.
No akāraṇasmāti atha tvaṃ amhe akāraṇena yaññatthāya
ghātesi. Upayācitakenāti devatānaṃ āyācanena.
Kapaṇaladdhakehīti kapaṇāya hutvā laddhakehi puttehi amhehi saddhiṃ
amhākaṃ ammāya mā vippavāsehi mā no mātarā saddhiṃ vippavāsaṃ
karissasīti vadati.
      So evaṃ vadantopi pitu santikā kiñci vacanaṃ alabhitvā mātu
pādamūle nipatitvā paridevamāno āha
       bahudukkhaposiyā candaṃ           amma tuvaṃ jīyase puttaṃ
       vandāmi kho te pāde         labhataṃ tāto paralokaṃ
       handa ca maṃ upaguyha            pāde te amma vandituṃ dehi
       gacchāmidāni pavāsaṃ            yaññatthāya ekarājassa
       handa ca maṃ upaguyha            pāde te amma vandituṃ dehi
       gacchāmidāni pavāsaṃ            mātu katvā hadayasokaṃ
       handa ca maṃ upaguyha            pāde te amma vandituṃ dehi
       gacchāmidāni pavāsaṃ           janassa katvā hadayasokanti.
     Tattha bahudukkhaposiyāti bahūhi dukkhehi posiyā. Candanti
maṃ candakumāraṃ evaṃ positvā idāni amma tuvaṃ jīyase puttaṃ.
Labhataṃ tāto paralokanti pitā me bhogasampannaṃ paralokaṃ labhatu.
Upaguyhāti āliṅgitvā palisajjitvā. Pavāsanti puna anāgamanāya
accantavippavāsaṃ.
      Athassa mātā paridevantī catasso gāthāyo abhāsi

---------------------------------------------------------------------------------------------
page128.
       Handa ca padumapattānaṃ           moliṃ bandhassu gotamiputta
       campakadalamissāyo             esā te porāṇikā pakati
       handa ca vilepanante           pacchimakaṃ candanaṃ vilimpassu
       yehi ca suvilitto             sobhasi rājaparisāya
       handa ca mudukāni vatthāni        pacchimaṃ kāsikaṃ nivāsehi
       yehi ca sunivattho             sobhasi rājaparisāya
       handa ca muttāmaṇikanakavibhūsitāni gaṇhassu hatthābharaṇāni
       yehi ca hatthābharaṇehi sobhasi rājaparisāyāti.
     Tattha padumapattānanti padumapattaveṭhanannāmekaṃ pasādhanaṃ.
Taṃ sandhāyevāha. Tava vippakiṇṇaṃ moliṃ ukkhipitvā
padumapattaveṭhanena yojetvā bandhassūti attho. Gotamiputtāti
candakumāraṃ ālapati. Campakadalamissāyoti abbhantarimehi
campakadalehi missakā vaṇṇagandhasampannā nānāpupphamālā pilandhassu.
Esā teti esā tava porāṇikā pakati tameva bhajassu
puttāti paridevati. Yehi cāti yehi ca lohitacandanavilepanehi
vilitto rājaparisāya sobhasi tāni vilimpassūti attho.
Kāsikanti satasahassagghanikaṃ kāsikavatthaṃ. Gaṇhassūti
pilandassu.
       Idānissa candānāma aggamahesī rañño pādamūle nipatitvā
paridevamānā āha
      na hi nūnāyaṃ raṭṭhapālo bhūmipati janapadassa dāyādo

---------------------------------------------------------------------------------------------
page129.
         Lokissaro mahanto             putte sinehaṃ  janayatīti.
      Taṃ sutvā rājā gāthamāha
         mayhaṃ piyā puttā attā ca piyo tumhe ca bhariyāyo
         saggañca patthayamāno            tenāhaṃ ghātayissāmīti.
      Tassattho kiṃ kāraṇā puttasinehaṃ na janemi na kevalaṃ
gotamiyā eva atha kho mayhaṃ piyā puttā ca tathā attā ca piyo
tumhe ca suṇhāyo bhariyāyo ca me piyāyeva. Evaṃ santepi
saggañca patthayamānoti ahaṃ taṃ saggaṃ patthemi tena kāraṇena ete
ghātayissāmi mā cintayittha sabbepi te mayā saddhiṃ devaloke ekato
bhavissantīti.
    Candā āha
       maṃ paṭhamaṃ ghātehi               mā me hadayaṃ dukkhaṃ aphālesi
       alaṅkato sundarako putto        tava deva sukhumālo
       handayya maṃ hanassu              sasokā candiyena hessāmi
       puññaṃ karassu vipulaṃ              vicarāma ubho paraloketi.
     Tattha paṭhamanti deva mama sāmikato paṭhamataraṃ maṃ ghātehi.
Dukkhanti taṃ candassa maraṇadukkhaṃ mama hadayaṃ mā aphālesi. Alaṅkatoti
ayaṃ mama ekova alaṅkatapaṭiyattoti evaṃ alaṅkato evarūpaṃ
nāma puttaṃ na mamāyasi mahārājāti dīpeti. Handayyāti handa
ayya. Rājānaṃ ālapantī evamāha. Sasokāti candiyena saddhiṃ
sasokā. Hessāmīti bhavissāmi. Vicarāma ubho paraloketi tayā

---------------------------------------------------------------------------------------------
page130.
Ekatova ghātitā ubhopi paraloke sukhaṃ anubhavantā vicarāma mā
no saggantarāyamakāsīti.
    Rājā āha
       mā tvaṃ cande ruci bahukā        tava devarā visālakkhi
       te taṃ ramayissanti              yiṭṭhasmiṃ gotamiputteti.
      Tattha mā tvaṃ cande rucīti mā tvaṃ attano maraṇaṃ rocesi.
Mā rudītipi pāṭho. Mā rodīti attho. Devarāti pavarā patibhātikā.
     Tato paraṃ satthā
         evaṃ vutte candā attānaṃ       hanti hatthatalakehīti
upaḍḍhagāthamāha.
      Tato paraṃ tassāyeva vilāpo hoti
         alamattho jīvitena              pissāmi visaṃ marissāmi
         na hi nūnimassa rañño            ñātimittā ca vijjare
         suhadā yena vadanti rājānaṃ       mā ghātayi orase putte
         na hi nūnimissa rañño            ñātimittā ca vijjare
         suhadā yena vadanti rājānaṃ       mā ghātayi atraje putte
         ime tepi mayhaṃ puttā          guṇino kāyuradhārino
         rājaputtehi yajassu yaññaṃ         atha muñcatu gotamiputto
         vilasatampi maṃ katvā             yajassu sattadhā mahārāja
         mā jeṭṭhaputtaṃ avadhi            adūsakaṃ sīhasaṃkāsaṃ
         vilasataṃpi maṃ katvā              yajassu sattadhā mahārāja

---------------------------------------------------------------------------------------------
page131.
         Mā jeṭṭhaputtaṃ avadhi            apekkhitaṃ sabbalokassāti.
      Tattha evanti andhabālena ekarājena vutte. Hantīti deva
kinnāmetaṃ kathesīti vatvā hatthatalehi attānaṃ hanti hanti. Pissāmīti
pivissāmi. Ime tepīti imepi vasulakumāraṃ ādiṃ katvā
sesadārake hatthe gahetvā rañño pādamūle ṭhitā evamāha. Guṇinoti
mālāguṇābharaṇehi samannāgatā. Kāyūradhārinoti kāyūrapasādhanadharā.
Vilasatanti mahārāja maṃ ghātetvā koṭṭhāsasataṃ katvā.
Sattadhāti sattasu ṭhānesu yaññaṃ yajassu.
      Iti sā rañño santike imāhi gāthāhi paridevitvā assāsaṃ
alabhamānā bodhisattasseva santikaṃ gantvā paridevamānā aṭṭhāsi.
Atha naṃ so cande mayā jīvamānena tuyhaṃ tasmiṃ tasmiṃ vatthusmiṃ
subhaṇite sukathite uccāvacāni muttādīni bahūni ābharaṇāni dinnāni
ajja pana te idaṃ pacchimakaṃ dānaṃ sarīrāruḷhante ābharaṇaṃ dammi
gaṇhāhi nanti āha.
    Tamatthaṃ pakāsento satthā āha
       bahukā tava dinnā ābharaṇā      uccāvacā subhaṇitamhi
       muttāmaṇi veḷuriyā idante      pacchimakaṃ dānanti.
    Candā devīpi taṃ sutvā tato aparāhi navahi gāthāhi vilapantī āha
       yesaṃ pubbesu khandhesu          phullā mālāguḷā vivattiṃsu
       tesajjapi sunisito nettiṃso      vivattissati khandhesu

---------------------------------------------------------------------------------------------
page132.
       Yesaṃ pubbesu khandhesu          citramālāguḷā vivattiṃsu
       tesajjapi sunisito nettiṃso      vivattissati khandhesu
       acirā vata nettiṃso           vivattissati rājaputtānaṃ khandhesu
       atha mama hadayaṃ na phāleti        tāva daḷhabandhanañca me āsi
       kāsikasucivatthadharā             kuṇḍalino aggalucandanavilittā
       niyyātha candasuriyā            yaññatthāya ekarājassa
       kāsikasucivatthadharā             kuṇḍalino aggalucandanavilittā
       niyyātha candasuriyā            mātu katvā hadayasokaṃ
       kāsikasucivatthadharā             kuṇḍalino aggalucandanavilittā
       niyyātha candasuriyā            janassa katvā hadayasokaṃ
       maṃsarasabhojanā nahāpakasunahātā    kuṇḍalino aggalucandanavilittā
       niyyātha candasuriyā            yaññatthāya ekarājassa
       maṃsarasabhojanā nahāpakasunahātā    kuṇḍalino aggalucandanavilittā
       niyyātha candasuriyā            mātu katvā hadayasokaṃ
       maṃsarasabhojanā nahāpakasunahātā    kuṇḍalino aggalucandanavilittā
       niyyātha candasuriyā            janassa katvā hadayasokanti.
     Tattha phullā mālāti pupphadāmāni. Tesajjāti tesaṃ
ajja. Nettiṃsoti asi. Vivattissatīti patissati. Acirā vatāti
acirena vata. Na phāletīti na bhijjati. Tāva daḷhabandhanañca me
āsīti ativiya thirabandhanaṃ me hadayaṃ bhavissatīti attho. Niyyāthāti
nigacchatha.

---------------------------------------------------------------------------------------------
page133.
      Evaṃ tassā paridevantiyā yaññāvāṭesu sabbakammaṃ niṭṭhāsi.
Amaccā rājaputtaṃ netvā gīvaṃ onāmetvā nisīdāpesuṃ. Kaṇḍahālo
suvaṇṇapātiṃ upanāmetvā khaggaṃ ādāya tassa gīvaṃ chindissāmīti
aṭṭhāsi. Taṃ disvā candādevī aññaṃ me paṭisaraṇaṃ natthi attano
saccabalena sāmikassa sotthiṃ karissāmīti añjaliṃ paggayha parisāya
antarantare vicarantī saccakiriyaṃ akāsi.
     Tamatthaṃ pakāsento satthā āha
     sabbasmiṃ upakkhatasmiṃ nisīdite      candasuriyasmiṃ yaññatthāya
     pañcālarājadhītā pañjalikā       sabbaparisantaramanupariyāsi
     yena saccena kaṇḍahālo        pāpakammaṃ karoti dummedho
     etena saccavajjena           samaṅginī sāmikena homi
     yedhatthi amanussā             yāni ca yakkhabhūtabhabyāni
     karonatu me veyyāvaṭikaṃ        samaṅginī sāmikena homi
     yā devatā idhāgatā          yāni ca sabbabhūtabhabyāni
     saraṇesiniṃ anāthaṃ tāyatha maṃ       yācāmi vo patimāhaṃ ajeyyanti.
    Tattha upakkhatasminti sabbasamiṃ yaññasambhāre sajjite paṭiyatte.
Samaṅginīti sampayuttā ekasampayuttā ekasaṃvāsā homi. Yedhatthīti ye
idha atthi. Yakkhabhūtabhabyānīti devasaṃkhātā yakkhā ca vaḍḍhitvā
ṭhitasattasaṃkhātā bhūtā ca idāni vaḍḍhanakasattasaṃkhātāni ca bhabyāni.
Veyyāvaṭikanti mayhaṃ veyyāvaccaṃ karontu. Tāyatha manti rakkhatha
maṃ. Yācāmi voti ahaṃ vo yācāmi. Patimāhanti pati ahaṃ.

---------------------------------------------------------------------------------------------
page134.
Ajeyyanti paccatthikehi ajeyyaṃ ajitaṃ.
      Atha sakko devarājā tassā paridevanasaddaṃ sutvā taṃ pavuttiṃ
ñatvā tāvadeva pajjalitaayakūṭaṃ ādāya āgantvā rājānaṃ tāsetvā
sabbe visajjāpesi.
    Tamatthaṃ pakāsento satthā āha
      taṃ sutvā amanusso            ayokūṭaṃ paribbhamitvā
      bhayamassa janayanto             rājānaṃ idamavoca
      bujjhassu kho rājakali           mā tehaṃ matthakaṃ nitāḷesiṃ
      mā jeṭṭhaputtaṃ avadhi           adūsakaṃ sīhasaṃkāsaṃ
      ko te diṭṭho rājakali         puttabhariyāyo haññamānā
      seṭṭhī ca gahapatayo            adūsakā saggakāmā hi
      taṃ sutvā kaṇḍahālo           rājā ca abbhūtamidaṃ disvāna
      sabbesaṃ bandhanāni mocesuṃ       yathā taṃ apāpānaṃ
      sabbesu vippamuttesu           ye tattha samāgatā tadā āsuṃ
      sabbe ekekaleḍḍumakaṃsu        esa vadho kaṇḍahālassāti.
    Tattha amanussoti sakko devarājā. Bujjhassūti jānassu
sallakkhehi. Rājakalīti rājakāḷakaṇṇi rājalāmaka. Mā tehanti
pāparāja bujjha mā te ahaṃ matthakaṃ nitāḷesiṃ pahariṃ. Ko te
diṭṭhoti kuhiṃ tayā diṭṭhapubbo. Saggakāmā hīti ettha hīti
nipātamattaṃ. Saggakāmā saggaṃ patthayamānāti attho. Taṃ sutvāti
bhikkhave sakkassa vacanaṃ sutvā kaṇḍahālo. Abbhūtamidanti rājā ca

---------------------------------------------------------------------------------------------
page135.
Idaṃ sakkassa dassanaṃ pubbe abbhūtapubbaṃ disvā. Yathā tanti yathā
apāpānaṃ mocenti evameva mocesuṃ. Ekekaleḍḍumakaṃsūti bhikkhave
yattakā tasmiṃ yaññāvāṭe samāgatā sabbe ekakolāhalaṃ katvā
kaṇḍahālassa ekekaṃ leḍḍuppahāraṃ adaṃsu. Esa vadhoti eso
kaṇḍahālassa vadho ahosi. Tattheva naṃ jīvitakkhayaṃ pāpayiṃsūti attho.
      Taṃ pana māretvā mahājano rājānaṃ māretuṃ ārabhi.
Bodhisatto pitaraṃ palisajjitvā māretuṃ na adāsi. Mahājano jīvitaṃ
tāvassa pāparañño dema chattaṃ panassa na dassāma nagare nivāsañca
na dassāma caṇḍālaṃ katvā bahinagare vasāpessāmāti vatvā
rājavesaṃ harāpetvā kāsāvaṃ nivāsāpetvā haliddapilotikāya sīsaṃ
veṭhetvā caṇḍālaṃ katvā caṇḍālavasanaṭṭhānaṃ pahiṇi. Ye pana te
taṃ pasughātayaññaṃ yajiṃsu ceva yajāpesuñca anumodiṃsu ca sabbe te
nirayaparāyanāyeva ahesuṃ.
    Tamatthaṃ pakāsento satthā āha
       sabbe patanti nirayaṃ            yathā taṃ pāpakammaṃ katvā
       na hi pāpakammaṃ katvā          labbhā sugati ito gantunti.
      Tepi kho mahājanā dve kāḷakaṇṇiyo hāretvā tattheva
abhisekasambhāre āharitvā candakumāraṃ abhisiñciṃsu.
    Tamatthaṃ pakāsento satthā āha
       sabbesu vippamuttesu           ye tattha samāgatā tadā
       āsuṃ candaṃ abhisiñciṃsu           samāgatā rājaparisā ca

---------------------------------------------------------------------------------------------
page136.
       Sabbesu vippamuttesu           yā tattha samāgatā tadā
       āsuṃ candaṃ abhisiñciṃsu           samāgatā rājakaññāyo
       sabbesu vippamuttesu           ye tattha samāgatā tadā
       āsuṃ candaṃ abhisiñciṃsu           samāgatā devaparisā ca
       sabbesu vippamuttesu           yā tattha samāgatā tadā
       āsuṃ candaṃ abhisiñciṃsu           samāgatā devakaññāyo
       sabbesu vippamuttesu           ye tattha samāgatā tadā
       āsuṃ celukkhepamakaruṃ           samāgatā rājaparisā ca
       sabbesu vippamuttesu           yā tattha samāgatā tadā
       āsuṃ celukkhepamakaruṃ           samāgatā rājakaññāyo
       sabbesu vippamuttesu           yā tattha samāgatā tadā
       āsuṃ celukkhepamakaruṃ           samāgatā devakaññāyo
       sabbesu vippamuttesu           bahū ānandino ahu vādiṃsu
       nandippavesanagaraṃ              bandhamokkho aghosathāti.
    Tattha rājapurisā cāti rājaparisāpi tīhi saṃkhehi naṃ abhisiñciṃsu.
Rājakaññāyoti khattiyadhītaropi naṃ abhisiñciṃsu. Devaparisā cāti
sakko devarājā vijayuttarasaṃkhaṃ gahetvā devaparisāya saddhiṃ abhisiñci .
Devakaññāyoti sujātāpi devadhītā devakaññāhi saddhiṃ abhisiñci.
Celukkhepamakarunti nānāvaṇṇehi vatthehi dhaje ussāpetvā
uttarisāṭakāni ākāse khipantā celukkhepaṃ kariṃsu. Rājaparisā cāti
rājaparisā ca itare ca tayo koṭṭhāsā abhisekakārakā cattāropi

---------------------------------------------------------------------------------------------
page137.
Koṭṭhāsā kariṃsuyeva. Ānandino ahuvādiṃsūti āmoditā pamoditā
ahesuṃ. Nandippavesanagaranti candakumārassa chattaṃ ussāpetvā
nagaraṃ paviṭṭhakāle nagare ānandabheriṃ cariṃsu. Kimatthāya. Yathā
amhākaṃ candakumāro bandhanā mutto evameva sabbe bandhanāni
muñcantūti. Tena vuttaṃ bandhamokkho aghosathāti.
      Atha kho bodhisatto pituvattaṃ paṭṭhapesi. Antonagaraṃ pavisituṃ
na labhati. Paribbayassa khīṇakāle bodhisatto uyyānakiḷādīnaṃ
atthāya gacchanto taṃ upasaṅkamitvā pitaraṃ na vandati. Ekarājā
añjaliṃ pana katvā ciraṃ jīvatu sāmīti vadati. Kenatthoti vutte
so ārocesi. Athassa so paribbayaṃ dāpesi. So dhammena
rajjaṃ kāretvā āyuhapariyosāne devalokaṃ pūrayamāno agamāsi.
      Satthā imaṃ dhammadesanaṃ āharitvā saccāni pakāsetvā na
bhikkhave idāneva pubbepi devadatto maṃpi ekaṃ nissāya bahū jane
māretuṃ vāyāmamakāsīti vatvā jātakaṃ samodānesi. Tadā
kaṇḍahālo devadatto ahosi gotamī devī mahāmāyā ahosi candādevī
rāhulamātā vasulo rāhulo selā kumārī uppalavaṇṇā suro
ānando rāmagotto kassapo bhaddaseno moggalāno suriyakumāro
sāriputto sakko anuruddho. Tadā parisā buddhaparisā ahesuṃ.
Candakumāro pana ahameva sammāsambuddhoti.
                Candakumārajātakaṃ sattamaṃ niṭṭhitaṃ.
                    --------------

---------------------------------------------------------------------------------------------
page138.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page139.
                     Mahānipātavaṇṇanā
                      -----------
                     brahmanāradajātakaṃ
      ahu rājā videhānanti idaṃ satthā laṭṭhivanuyyāne viharanto
uruvelakassapassa damanaṃ ārabbha kathesi.
      Yadā hi satthā pavattitapavaradhammacakko uruvelakassapādayo tayo
jaṭile dametvā magadharājassa paṭissavaṃ visajjāpetuṃ purāṇajaṭilasahassa
parivuto laṭṭhivanuyyānaṃ agamāsi. Tadā dvādasanahutāya parisāya saddhiṃ
āgantvā dasabalaṃ vanditvā nisinnassa magadharañño parisabbhantare
brāhmaṇagahapatikānaṃ parivitakko udapādi kinnu kho uruvelakassapo
mahāsamaṇe brahmacariyaṃ carati udāhu mahāsamaṇo uruvelakassape brahmacariyaṃ
caratīti. Atha bhagavā tesaṃ cetasā cetoparivitakkamaññāya kassapassa
mama santike pabbajitabhāvaṃ jānāpessāmīti cintetavā imaṃ gāthamāha
                kimeva disvā uruvelavāsi
                pahāsi aggiṃ kīsakovadāno
                pucchāmi taṃ kassapa etamatthaṃ
                kathaṃ pahīnaṃ tava aggihuttanti.
      Theropi bhagavato adhippāyaṃ viditvā nidānaṃ kathetukāmo āha
                rūpe ca sadde ca atho rase ca
                kāmitthiyo cābhivadanti yaññā

---------------------------------------------------------------------------------------------
page140.
                Etaṃ malanti upadhīsu ñatvā
                tasmā na yiṭṭhe na hute arañjiṃ
                disvā padaṃ santamanūpadhīkaṃ
                akiñcanaṃ kāmabhave asattaṃ
                anaññaneyyaṃ anaññabhāviṃ
                tasmā na yiṭṭhe na hute arañjinti.
      Imā gāthā vatvā attano sāvakabhāvaṃ pakāsanatthaṃ tathāgatassa
pādapiṭṭhe sīsaṃ ṭhapetvā satthā me bhante bhagavā sāvakohamasmīti
vatvā ekatālaṃ dvitālaṃ titālanti yāva sattatālappamāṇaṃ sattakkhattuṃ
vehāsaṃ abbhuggantvā oruyha tathāgataṃ vanditvā ekamantaṃ nisīdi.
Taṃ pāṭihāriyaṃ disvā mahājano aho mahānubhāvo buddho evaṃ
thāmagatadiṭṭhiko nāma attānaṃ arahāti maññamāno uruvelakassapopi
diṭṭhijālaṃ bhinditvā tathāgatena damitoti satthu guṇakathaññeva kathesi.
      Taṃ sutvā bhagavā anacchiriyaṃ upāsakā idāni sabbaññutañāṇappattena
mayā imassa damanaṃ svāhaṃ pubbe sarāgasadosasamohakālepi
nārado nāma brahmā hutvā imassa diṭṭhijālaṃ bhinditvā
imaṃ nibbisevanaṃ akāsinti vatvā tuṇhī ahosi tāya parisāya
yācito atītaṃ āhari.
      Atīte videharaṭṭhe mithilāyaṃ aṅgati nāma rājā rajjaṃ kāresi
so dhammiko dhammarājā. Tassa rucā nāma dhītā ahosi abhirūpā
dassanīyā pāsādikā kappasatasahassapatthitappatthanā mahāpuññā tassa

---------------------------------------------------------------------------------------------
page141.
Aggamahesiyā kucchimhi nibbattā. Sesā panassa soḷasasahassā
itthiyo vañjhā ahesuṃ. Tassa sā dhītā piyā manāpā ahosi.
So tassā nānāpupphapūrehi pañcavīsatipupphasamugehi saddhiṃ anagghāni
atisukhumāni ca vatthāni imehi attānaṃ alaṅkarotūti devasikaṃ devasikaṃ
pahiṇi. Khādaniyassa bhojaniyassa ca pamāṇaṃ natthi. Anvaḍḍhamāsaṃ
dānaṃ detūti sahassaṃ pesesi. Tassa kho pana vijayo sunāmo
alātoti tayo amaccā ahesuṃ. So komudiyā cātumāsiniyā
paṭhamachaṇe vattamāne devanagare viya nagare ca antepure ca alaṅkate
sunahāto suvilitto sabbālaṅkārapaṭimaṇḍito bhuttasāyamāso
vivaṭasīhapañjare mahātale nisinno amaccagaṇaparivuto visuddhaṃ gagaṇatalaṃ
abhilaṅghamānaṃ candamaṇḍalaṃ disvā aho ramaṇīyā vata bho
dosināratti kāya nukhvajja ratiyā abhirameyyāmāti amacce pucchi.
      Tamatthaṃ pakāsento satthā āha
         ahu rājā videhānaṃ          aṅgati nāma khattiyo
         pahutayogo dhanimā            anantabalaporiso
         so ca paṇṇarase rattiṃ         purime yāme anāgate
         cātumāsā komudiyā          amacce sannipātayi
         paṇḍite sutasampanne          mitapubbe vicakkhaṇe
         vijayañca sunāmañca            senāpatiṃ alātakaṃ
         tamanupucchi vedeho           paccekaṃ brūtha saṃruciṃ
         cātumāsā komudajja          juṇhaṃ byapahataṃ tamaṃ

---------------------------------------------------------------------------------------------
page142.
         Kāyajja ratiyā rattiṃ          viharemu imaṃ utunti.
      Tattha pahutayogoti pahutena hatthiyogādinā samannāgato.
Anantabalaporisoti anantabalakāyo. Anāgateti pariyosānaṃ
asampatte anatikkanteti attho. Cātumāsāti catunnaṃ vassika
māsānaṃ pacchimadivasabhūtāya rattiyā. Komudiyāti phullakumudāya.
Mitapubbeti paṭhamaṃ hasitaṃ katvā pacchā kathanasīle. Tamanupucchīti
tantesu tīsu amaccesu ekekaṃ amaccaṃ anupucchi. Paccekaṃ brūtha
saṃrucinti sabbepi tumhe attano attano ajjhāsayānurūpaṃ kathaṃ
atno ruciṃ paccekaṃ mayhaṃ kathetha. Komudajjāti komudī ajja.
Juṇhanti juṇhāya nissayabhūtaṃ candamaṇḍalaṃ abbhuggataṃ. Byapahataṃ
tamanti tena sabbaṃ andhakāraṃ vihataṃ. Utunti ajja rattiṃ imaṃ
evarūpaṃ utuṃ kāya ratiyā vihareyyāmāti.
      Atha amacce pucchi. Te tena pucchitā attano attano
ajjhāsayānurūpaṃ kathaṃ kathayiṃsu.
      Tamatthaṃ pakāsento satthā āha
         tato senāpati rañño        alāto etadabravi
         haṭṭhaṃ yogaṃ balaṃ sabbaṃ         senaṃ sannāhayāmase
         niyyāma deva yuddhāya        anantabalaporisā
         ye te vasaṃ na āyanti       vasaṃ upanīyāmase
         esā mayhaṃ sakā diṭṭhi       ajitaṃ ojināmase
         ramassu deva yuddhāya         etaṃ cittamataṃ mama

---------------------------------------------------------------------------------------------
page143.
         Alātassa vaco sutvā        sunāmo etadabravi
         sabbe tuyhaṃ mahārāja        amittā vasamāgatā
         nikkhittasatthā paccattā       nivātamanuvattare
         uttamo ussavo ajja        na yuddhaṃ mama ruccati
         annapānañca khajjañca         khippaṃ abhiharantu te
         ramassu deva kāmehi         naccagītesu vādite
         sunāmassa vaco sutvā        vijayo etadabravi
         sabbe kāmā mahārāja       niccaṃ tavamupaṭṭhitā
         na hete dullabhā deva       tava kāmehi modituṃ
         sadā hi kāme labhasi         netaṃ cittamataṃ mama
         samaṇaṃ brāhmaṇaṃ vāpi         upāsemu bahussutaṃ
         yo najja vinaye kaṅkhaṃ        atthadhammavidū ise
         vijayassa vaco sutvā         rājā aṅgatimabravi
         yathā vijayo bhaṇati           mayhaṃ cetaṃva ruccati
         samaṇaṃ brāhmaṇaṃ vāpi         upāsemu bahussutaṃ
         yo najja vinaye kaṅkhaṃ        atthadhammavidū ise
         sabbeva santā karotha matiṃ     kiṃ upāsemu paṇḍitaṃ
         yo najja vinaye kaṅkhaṃ        atthadhammavidū ise
         vedehassa vaco sutvā       alāto etadabravi
         atthāyaṃ migadāyasmiṃ          acelo dhīrasammato
         guṇo kassapagottāyaṃ         suto citrakathī gaṇī

---------------------------------------------------------------------------------------------
page144.
         Tadeva payirupāsemu          so no kaṅkhaṃ vinessati
         alātassa vaco sutvā        rājā codesi sārathiṃ
         migadāyaṃ gamissāma           yuttaṃ yānaṃ idhānayāti.
      Tattha haṭṭhanti tuṭṭhapahaṭṭhaṃ. Ojināmaseti yaṃ no ajitaṃ
taṃ jināma. Eso mama ajjhāsayoti. Rājā tassa kathaṃ sutvā
neva paṭikkosi nābhinandi. Etadabvīti rājānaṃ alātassa vacanaṃ
anabhinandantaṃ appaṭikkosantaṃ disvā nāyaṃ yuddhājjhāsayo ahamassa
cittaṃ gaṇhanto kāmaguṇābhiratiṃ vaṇṇayissāmīti cintetvā etaṃ
sabbe tuyhanti ādivacanamabravi. Vijayo etadabravīti rājā
sunāmassapi vacanaṃ sutvā nābhinandi na paṭikkosi. Tato vijayo ayaṃ
imesaṃ dvinnaṃ vacanaṃ sutvā tuṇhīyeva ṭhito paṇḍitā nāma
dhammassavanasoṇḍā honti dhammassavanamassa vaṇṇessāmīti cintetvā etaṃ
sabbe kāmāti ādivacanamabravi. Tattha tavamupaṭṭhitāti tava
upaṭṭhitā. Moditunti tava kāmehi modituṃ abhiramituṃ icchāya sati na
hi ete kāmā dullabhā. Netaṃ cittamataṃ mamāti etaṃ tava
kāmehi abhiramanaṃ nāma mama cittamataṃ na hoti na me ettha cittaṃ
pakkhandati. Yo najjāti yo no ajja. Atthadhammavidūti
pālīatthañceva pālīdhammañca jānanto. Iseti isi esitaguṇo.
Aṅgatimabravīti aṅgati abravi. Mayhaṃ cetaṃva ruccatīti mayhaṃpi etaṃyeva
ruccati. Sabbeva santāti sabbeva tumhe idha vijjamānā matiṃ
karotha cintetha. Alāto etadabravīti taṃ rañño kathaṃ sutvā

---------------------------------------------------------------------------------------------
page145.
Ayaṃ mama kulupako guṇo nāma ājīvako rājuyyāne vasati taṃ
pasaṃsitvā rājakulupakaṃ karissāmīti cintetvā etaṃ atthāyanti ādivacanaṃ
abravi. Dhīrasammatoti paṇḍitoti samanto. Kassapagottāyanti
kassapagotto ayaṃ. Sutoti bahussuto. Gaṇīti gaṇasatthā. Codesīti
āṇāpesi.
     Tamatthaṃ pakāsento satthā āha
       tassa yānaṃ ayojesuṃ     dantaṃ rūpiyapakkharaṃ
       sukkamaṭṭhaparivāraṃ        paṇḍaraṃ dosinā mukhaṃ
       tatrāsuṃ kumudāyuttā     cattāro sindhavā hayā
       anīluppasamuppātā       sudantā suvaṇṇamālino
       setacchattaṃ setaratho     setassā setavījanī
       vedeho sahamaccehi     nīyaṃ candova sobhati
       tamanuyāyiṃsu bahavo       indakhaggadharā balī
       assapiṭṭhigatā vīrā      narā naravarādhipaṃ
       so muhuttaṃva yāyitvā    yānā oruyha khattiyo
       vedeho sahamaccehi     patti guṇamupāgami
       yepi tattha tadā āsuṃ    brāhmaṇibbhā samāgatā
       na te apanayi rājā     akataṃ bhūmimāgateti.
     Tattha tassa yānanti tassa rañño rathaṃ yojayiṃsu. Dantanti
dantamayaṃ. Rūpiyapakkharanti rajatapakkharaṃ. Sukkamaṭṭhaparivāranti
parisuddhaṃ maṭṭhaṃ apharusaṃ rathaparivāraṃ. Dosinā mukhanti vigatadosāya

---------------------------------------------------------------------------------------------
page146.
Rattiyā mukhaṃ viya puṇṇacandasadisanti attho. Tatrāsunti
tatra rathe ahesuṃ. Kumudāti kumudavaṇṇasadisā. Sindhavāti
sindhavajātikā sīghajavā. Anīluppasamuppātāti vātavegasadisavegā assā.
Setacchattanti tasmiṃ rathe samussāpitaṃ chattaṃpi setaṃ ahosi.
Setarathoti sopi ratho setoyeva. Setassāti assāpi setā.
Setavījanīti vījanīpi setā. Nīyanti so tena rajatarathena gacchanto
amaccagaṇaparivuto videharājā cando viya sobhati. Narā naravarādhipanti
naravarānaṃ adhipatiṃ rājānaṃ rājādhirājaṃ. So mahuttaṃva yāyitvāti
so rājā muhutteneva uyyānaṃ gantvā. Patti guṇamupāgamīti
pattikova guṇaṃ ājīvakaṃ upāgami. Yepi tattha tadā āsunti yepi
tasmiṃ uyyāne tadā puretaraṃ gantvā taṃ ājivakaṃ piyarupāsamānāya
nisinnā ahesuṃ. Na te apanayīti amhākameva dosoyeva mayaṃ
pacchā āgamimhā tumhe mā calitthāti te brāhmaṇe ca ibbhe
ca raññoyeva atthāya akataṃ akatokāsaṃ. Bhūmimāgateti bhūmiṃ āgate
na ussāraṇaṃ kāretvā apanayi.
     So tāya omissakaparisāya parivutova ekamantaṃ nisīditvā
paṭisanthāramakāsi.
     Tamatthaṃ pakāsento satthā āha
       tato so mudukā bhisiyā    muducittakasaṇṭhate
       mudupaccatthate rājā      ekamantaṃ upāvisi
       nisajja rājā sammodi     kathaṃ sārāṇiyaṃ tato

---------------------------------------------------------------------------------------------
page147.
       Kacci yāpanīyaṃ bhante      vātānamaviyattatā
       kacci akasirā vutti       labhasi piṇḍiyāpanaṃ
       appābādho casi kacci     cakkhu na parihāyati
       taṃ guṇo paṭisammodi       vedehaṃ vinaye rataṃ
       āpanīyaṃ mahārāja        sabbametaṃ tadūbhayaṃ
       kacci tuyhaṃpi vedeha      paccantā na balīyare
       kacci arogaṃ yogante     kacci vahati vāhanaṃ
       kacci te byādhiyo natthi   sarīrassupatāpiyā
       paṭisammodito rājā      tato pucchi anantarā
       atthaṃ dhammañca ñāyañca     dhammakāmo rathesabho
       kathaṃ dhammañcare macco     mātāpitūsu kassapa
       kathañcare ācariye       puttadāre kathañcare
       kathañcareyya vuḍḍhesu      kathaṃ samaṇabrāhmaṇe
       kathañcare balakāyasmiṃ      kathaṃ janapade care
       kathaṃ dhammañcaritvāna       pacce gacchanti sugatiṃ
       kathañceke adhammaṭṭhā     patanti nirayaṃ adhoti.
     Tattha mudukā bhisiyāti mudukāya sukhasamphassāya bhisiyā.
Muducittakasaṇṭhateti sukhasamphasse cittattharaṇe. Mudupaccatthateti
mudunā paccattharaṇena paccatthate. Sammodīti ājīvakena saddhiṃ
sammodanīyaṃ kathaṃ akāsi. Tatoti tato nisajjanato anantarameva
sārāṇīyaṃ kathaṃ kathesīti attho. Kacci yāpanīyanti kacci vo

---------------------------------------------------------------------------------------------
page148.
Bhante sarīraṃ paṇītapaccayehi yāpetuṃ sakkā. Vātānamaviyattatāti
kacci vo sarīre vāyudhātuyo samappavattā vātānaṃ viyattatā natthi.
Tattha tattha vaggavaggā hutvā vātā na bādhantīti attho.
Akasirāti niddukkhā. Vuttīti jīvitavutti. Appābādhoti iriyāpathabhañjanakena
ābādhena virahito. Cakkhūti kacci vo cakkhuādīni indriyāni
na parihāyantīti pucchi. Paṭisammodīti sammodanīyakathāya
paṭikathesi. Tattha sabbametanti yaṃ tayā vuttaṃ vātānamaviyattatāti ādi
sabbantaṃ tatheva. Tadūbhayanti yaṃ tayā appābādhovasi kacci cakkhu
na parihāyatīti vuttaṃ taṃpi ubhayaṃ tatheva. Na balīyareti nābhibhavanti
na kuppanti. Anantarāti paṭisanthārato anantarā pañhaṃ pucchi.
Tattha atthaṃ dhammañca ñāyañcāti pālīatthañca pālīdhammañca
kāraṇayuttañca. So hi kathaṃ dhammañcareti pucchanto mātāpituādīsu
paṭipattidīpakaṃ pālīatthañca pālīdhammañca kāraṇayuttañca me
kathethāti imaṃ atthañca dhammañca ñāyañca pucchi. Tattha kathañceke
adhammaṭṭhāti ekacce adhamme ṭhitā kathaṃ nirayañceva adhosirā
uddhapādā apāye ca patantīti.
      Taṃ pana pañhaṃ sabbaññūbuddhapaccekabuddhabuddhasāvakamahābodhisattesu
purimassa purimassa alābhena pacchimaṃ pacchimaṃ pucchitabbayuttakaṃ
mahesakkhapañhaṃ rājā kiñci pañhaṃ ajānantaṃva naggabhogaṃ nissirīkaṃ
andhabālaṃ ājīvakaṃ pucchi. So evaṃ pucchito pucchānurūpaṃ
byākaraṇaṃ adisvā carantaṃ goṇaṃ daṇḍena paharanto viya

---------------------------------------------------------------------------------------------
page149.
Bhattavaḍḍhikāya kacavaraṃ khipanto viya. Suṇa mahārājāti okāsaṃ kāretvā
attano micchāvādaṃ paṭṭhapesi.
      Tamatthaṃ pakāsento satthā āha.
         Vedehassa vaco sutvā     kassapo etadabravi
         suṇohi me mahārāja       saccaṃ avitathaṃ padaṃ
         natthi dhammassa caritassa      phalaṃ kalyāṇapāpakaṃ
         natthi deva  paraloko      ko tato hi idhāgato
         natthi deva pitaro vā      kuto mātā kuto pitā
         natthi ācariyo nāma       adantaṃ ko damessati
         samatulyāni bhūtāni         natthi jeṭṭhāpacāyikā
         natthi balaṃ viriyaṃ vā        kuto uṭṭhānaporiso
         niyatāni hi bhūtāni         yathā hotha viyo tathā
         laddheyyaṃ labhate macco     natthi dānaṃ phalaṃ kuto
         natthi dānaphalaṃ deva        avaso deva vīriyo
         bālehi dānaṃ paññattaṃ      paṇḍitehi paṭicchitaṃ
         āvasā denti dhīrānaṃ      bālā paṇḍitamāninoti.
      Tattha idhāgatoti tato paralokato idhāgato nāma natthi.
Pitaro vāti deva ayyakaayyikādayova natthi. Tesu asantesu kuto
mātā kuto pitā. Yathā hotha viyo tathāti hotha viyo vuccati
nāvāya pacchimabandhā nāvā. Yathā khuddakanāvā mahānāvāya
pacchimabandhā mahānāvameva anugacchati. Tathā ime sattā

---------------------------------------------------------------------------------------------
page150.
Cūḷāsītikappe niyatameva anugacchantīti vadati. Avaso deva vīriyoti evaṃ
dānaphale asati yokoci bālo dānaṃ deti nāma. So avaso
aviriyo na attano vasena balena dānaṃ deti dānaphalaṃ pana atthīti
saññāya aññesaṃ andhabālānaṃ saddahitvā detīti dīpeti. Bālehi
dānaṃ paññattanti dānaṃ dātabbanti andhabālehi paññattaṃ anuññātaṃ
taṃ dānaṃ bālāyeva denti paṇḍitā paṭiggaṇhantīti.
      Evaṃ dānassa nipphalataṃ vaṇṇetvā idāni pāpassa
nipphalabhāvaṃ vaṇṇetuṃ āha
         sattime sassatā kāyā      acchejjā avikopino
         tejo paṭhavī āpo ca       vāyo sukhadukkhañcime
         jīve ca sattime kāyā      yesaṃ chettā na vijjati
         natthi hantā ca chettā vā   haññare vāpi kocinaṃ
         antareyeva kāyānaṃ        satthāni vinivattare
         yo cāyaṃ siramādāya        paresaṃ nisitāsinā
         na so chindati te kāye     natthi pāpaṃ phalaṃ kuto
         cūḷāsītimahākappe          sabbe sujjhanti saṃsaraṃ
         anāgate tamhi kāle       saññatopi na sujjhati
         caritvāpi bahuṃ bhadraṃ         neva sujjhanti nāgate
         pāpañcehi bahuṃ katvā       taṃ khaṇaṃ nātivattare
         anupubbena no suddhi        kappānaṃ cuḷāsītiyā
         niyataṃ nātivattāma          velantamiva sāgaroti.

---------------------------------------------------------------------------------------------
page151.
      Tattha kāyāti samuhā. Avikopinoti vikopetuṃ na sakkā
jīve cāti jīvo ca. Jīvo cātipi pāṭho ayameva attho. Sattime
kāyāti ime sattakāyā. Haññare vāpi kocinanti yo haññeyya
sopi kocinaṃ nattheva. Satthāni vinivattareti imesaṃ sattannaṃ kāyānaṃ
antareyeva satthāni carantāni chindituṃ na sakkonti. Siramādāyāti
paresaṃ sīsaṃ gahetvā. Nisitāsināti nisitena asinā chindatīti
vuccati. Sopi te kāyena chindati paṭhavī paṭhavimeva upeti
āpādayo āpādike sukhadukkhajīvā ākāsaṃ pakkhandantīti dasseti.
Saṃsaranti mahārāja ime sattā imaṃ paṭhaviṃ ekamaṃsakhalaṃ katvāpi
ettake kappe saṃsarantāpi na sujjhanti aññatra hi saṃsārā satte
sodhetuṃ samattho nāma natthi sabbe saṃsāreneva sujjhanti. Anāgate
tamhi kāleti yathāvutte pana ekasmiṃ kāle anāgate appatte
antarā susaññatopi parisuddhasīlopi na sujjhati. Taṃ khaṇanti taṃ
vuttappakāraṃ kālaṃ. Anupubbena no suddhīti amhākaṃ vāde
anupubbena suddhi. Sabbesaṃpi amhākaṃ anupubbena suddhītipi attho
taṃ velanti taṃ vuttappakāraṃ kālaṃ.
      Iti so ucchedavādo attano thāmena sakavādaṃ nipphādento
nippadesato kathesi
         kassapassa vaco sutvā       alāto etadabravi
         yathā bhaddanto bhaṇati        mayhaṃpi taṃva ruccati
         ahaṃpi purimaṃ jātiṃ           sare saṃsaritattano

---------------------------------------------------------------------------------------------
page152.
         Piṅgalo nāmahaṃ āsiṃ        luddo goghātako pure
         bārāṇasiyaṃ phitāyaṃ          bahuṃ pāpaṃ kataṃ mayā
         bahū mayā hatā pāṇā       mahisā sūkarā ajā
         tato cutāhaṃ idha jāto      iddhe senāpatikule
         natthi nūna phalaṃ pāpe        yohaṃ na nirayaṃ gatoti.
      Tattha alāto etadabaravīti so kira pubbe kassapadasablassa
kāle cetiye anojapupphadāmena pūjaṃ katvā maraṇasamaye aññena
kammena yathānubhāvaṃ khitto saṃsāre saṃsaranto ekassa pāpakammassa
nissandena goghātakakule nibbattitvā bahuṃ pāpaṃ akāsi. Athassa
maraṇakāle bhasmapaṭicchanno viya aggi ettakaṃ kālaṃ ṭhitaṃ taṃ
puññakammaṃ okāsamakāsi. So tassānubhāvena idha nibbattitvā taṃ
vibhūtiṃ patto jātiṃ saranto pana atītānantarato paraṃ sarituṃ
asakkonto goghātakakammaṃ katvā idha nibbattosmīti saññāya tassa
vādaṃ upatthambhento  idaṃ yathā bhaddantoti ādivacanamabravi. Tattha
sare saṃsaritattanoti attano saṃsaritaṃ sarāmi. Senāpatikuleti
senāpatikulamhi jāto.
         Athettha vījako nāma        dāso āsi paṭacchari
         uposathaṃ upavasanto         guṇasantikamupāgami
         kassapassa vaco sutvā       alātassa ca bhāsitaṃ
         assasanto  mahuṃ uṇhaṃ       rudaṃ assūni vattayīti.
      Tattha athetthāti atha etissaṃ mithilāyaṃ. Paṭaccharīti daliddo

---------------------------------------------------------------------------------------------
page153.
Kapaṇo. Guṇasantikamupāgamīti guṇassa santikaṃ upāgami. Kiñcideva
kāraṇaṃ sossāmīti upagatoti veditabbo.
         Tamanupucchi vedeho         kimatthaṃ samma rodasi
         kinte sutaṃ vā diṭṭhaṃ vā     kiṃ maṃ vedesi vedananti.
      Tattha kiṃ maṃ vedesi vedananti kinnāma tvaṃ kāyikaṃ vā cetasikaṃ
vā vedanaṃ patto yaṃ evaṃ rodanto maṃ vedesi jānāpesi uttānameva
naṃ katvā mayhaṃ ācikkhāhīti.
         Vedehassa vaco sutvā      vījako etadabravi
         natthi me vedanā dukkhā     mahārāja suṇohi me
         ahaṃpi purimaṃ jātiṃ           sarāmi sukhamattano
         sāketāhaṃ pure āsiṃ       bhāvaseṭṭhiṃ guṇerato
         sammato brāhmaṇibbhānaṃ      saṃvibhāgarato suci
         na cāhaṃ pāpakaṃ kammaṃ        sarāmi katamattano
         tato cutāhaṃ vedeha        idha jāto duritthiyā
         gabbhamhi kumbhadāsiyā        yato jāto suduggato
         evampi duggato santo      samacariyamadhiṭṭhito
         upaḍḍhabhāgaṃ bhattassa         dadāmi yassa icchato 1-
         cātuddasiṃ pañcadasiṃ          sadā upavasāmihaṃ
         na cāpi bhūte hiṃsāmi        theyyañcāpi vivajjayiṃ
         sabbameva hi nūnetaṃ         suciṇṇaṃ bhavati nipphalaṃ
@Footnote: 1 dadāmi yo me icchatītipi pāṭho

---------------------------------------------------------------------------------------------
page154.
         Niratthaṃ maññidaṃ sīlaṃ          alāto bhāsatī yathā
         kalimeva nūna gaṇhāmi        asippo dhuttako yathā
         kataṃ alāto gaṇhāti        kitavo sikkhito yathā
         dvāraṃ nappaṭipassāmi        yena gacchāmi sugatiṃ
         tasmā rāja parodāmi       sutvā kassapabhāsitanti.
     Tattha bhāvaseṭṭhīti evaṃ nāmako asītikoṭivibhavo seṭṭhī.
Guṇeratoti guṇamhi rato. Sammatoti sambhāvito. Sucīti
sucikammo. Idha jāto duritthiyāti imasmiṃ mithilanagare duritthiyā
daliddāya kapaṇāya kumbhadāsiyā kucchimhi jātosmi. So kira
pubbe kassapabuddhakāle araññe naṭṭhaṃ balibaddaṃ gavesamāno ekena
maggamuḷhena bhikkhunā maggaṃ puṭṭho tuṇhī hutvā puna tena pucchito
kujjhitvā samaṇadāsā nāmete mukharā honti dāsena tayā
bhavitabbanti atimukharāsīti āha. Taṃ kammaṃ tadā vipākaṃ adatvā
bhasmacchanno viya pāvako ṭhitaṃ maraṇasamaye aññaṃ kammaṃ upaṭṭhāsi.
So yathā kammaṃ saṃsāre saṃsaranto ekassa kusalakammassa phalena
sākete vuttappakāro seṭṭhī hutvā dānādīni puññāni akāsi.
Taṃ panassa kammaṃ paṭhaviyaṃ nihitanidhi viya ṭhitaṃ okāsaṃ labhitvā vipākaṃ
dasseti. Yaṃ pana tena maggamuḷhaṃ bhikkhuṃ akkosantena kataṃ pāpakammaṃ
tamassa tasmiṃ attabhāve vipākaṃ adāsi. So ajānanto
itarassa kalyāṇakammassa phalena kumbhadāsiyā kucchimhi nibbattosmīti
saññāya evamāha. Yato jāto suduggatoti svāhaṃ jātakālato

---------------------------------------------------------------------------------------------
page155.
Paṭṭhāya atiduggatoti dīpeti. Samacariyamadhiṭṭhitoti samacariyāyameva
patiṭṭhitomhi. Nūnetanti ekaṃsenetaṃ. Maññidaṃ sīlanti deva idaṃ sīlaṃ
nāma niratthakaṃ maññe. Alātoti yathā ayaṃ alātasenāpati mayā
purimabhave bahuṃ pāṇātipātapāpakammaṃ katvā senāpatiṭṭhānaṃ laddhanti
bhāsati tena kāraṇenāhaṃ niratthakaṃ sīlanti maññāmi. Kalimevāti
yathā asippo asikkhito akkhadhutto parājayaggāhaṃ gaṇhati tathā nūna
gaṇhāmi purimabhave attano sāpateyyaṃ nāsetvā idāni dukkhaṃ
anubhavāmi. Kassapabhāsitanti kassapagottassa acelakassa bhāsitaṃ
sutvāti vadati.
         Vījakassa vaco sutvā        rājāaṅgatimabravi
         natthi dvāraṃ sugatiyā        niyataṃ kaṅkha vījaka
         sukhaṃ vā yadi vā dukkhaṃ       niyataṃ kira labbhati
         saṃsārasuddhi sabbesaṃ         mā turito anāgate
         ahampi pabbe kalyāṇo      brāhṇibbhesu pāvaṭo
         vohāramanusāsanto         ratihīno tadantarāti.
     Tattha aṅgatimabravīti paṭhamameva itaresaṃ dvinnaṃ pacchā
vījakassāti tiṇṇaṃ vacanaṃ sutvā daḷhaṃ micchādiṭṭhiṃ gahetvā etaṃ
natthi dvāranti ādivacanamabravi. Niyataṃ kaṅkhāti samma vījaka
niyatameva olokehi. Cūḷāsītimahākappappamāṇo kāloyeva hi satte
sodheti mā tvaṃ atituritoti adhippāyenevamāha. Anāgateti tasmiṃ
kāle appatteva antarā devalokaṃ gacchāmīti mā turito.

---------------------------------------------------------------------------------------------
page156.
Pāvaṭoti brāhmaṇesu ca gahapatikesu ca tesaṃ kāyaveyyāvaccadānādikaraṇena
pāvaṭo ahosi. Vohāranti vinicchayaṭṭhāne nisīditvā
rājakiccavohāraṃ anusāsantova. Ratihīno tadantarāti ettakaṃ kālaṃ
kāmaguṇaratiyā parihīnoti.
      Evañca pana vatvā bhante kassapa mayaṃ ettakaṃ kālaṃ
pamajjimhā idāni pana amhehi ācariyo laddho ito paṭṭhāya
kāmaguṇaratimeva anubhavissāma tumhākaṃ santike itopi uttariṃ dhammassavanaṃpi no
papañco tiṭṭhatha tumhe mayaṃ gamissāmāti āpucchanto upaḍḍhagāthamāha
     punapi bhante dakkhemu saṅgati ce bhavissatīti.
     Tattha saṅgati ceti ekaṭṭhāne no samāgamo bhavissati no ce
asati puññaphale kiṃ tayā diṭṭhenāti.
     Idaṃ vatvāna vedeho    paccagā sannivesananti.
     Tattha sannivesananti bhikkhave idaṃ vacanaṃ videharājā vatvā
rathaṃ abhiruyha attano nivesanaṃ candakapāsādatalameva paṭigato.
     Rājā paṭhamaṃ guṇassa  santikaṃ gantvā taṃ vanditvā pañhaṃ
pucchi āgacchanto ca pana avanditvāva āgato guṇo aguṇatāya
vandanaṃpi nālattha piṇḍādikaṃ sakkāraṃ kimeva lacchati. Rājāpi taṃ
rattiṃ vītināmetvā puna divase amacce sannipātetvā tumhe
kāmaguṇameva upaṭṭhapetha ahaṃ ito paṭṭhāya kāmaguṇasukhameva anubhavissāmi
na me aññāni kiccāni ārocetabbāni vinicchayakiccaṃ asuko ca
asuko ca karotūti vatvā kāmaratimattova ahosi.

---------------------------------------------------------------------------------------------
page157.
     Tamatthaṃ pakāsento satthā āha
         tato ratyā vivasane      upaṭṭhānamhi aṅgati
         amacce sannipātetvā    idaṃ vacanamabravi
         candake me vimānasmiṃ     sadā kāme vidhentu me
         mā mupāgañchuṃ atthesu     guyhapākāsiyesu ca
         vijayo ca suṇāmo ca      senāpati alātako
         ete atthe nisīdantu     vohārakusalā tayo
         idaṃ vatvāna vedeho     kāmeva bahu maññatha
         na cāpi brāhmaṇibbhesu    atthe kismiñci pāvaṭoti.
     Tattha upaṭṭhānamhīti attano upaṭṭhānaṭṭhāne. Candake meti
mama santake candakapāsāde. Vidhentu meti niccaṃ mayhaṃ kāme
saṃvidahantu upaṭṭhapentu. Guyhapākāsiyesūti guyhesupi pakāsiyesupi
atthesu uppannesu maṃ keci mā upagañchuṃ. Attheti
atthakāraṇavinicchayaṭṭhāne. Nisīdantūti mayā kattabbakiccassa karaṇatthaṃ
sesāmaccehi saddhiṃ nisīdantu.
         Tato dvesattarattassa     vedehassatrajā piyā
         rājakaññā rucā nāma     dhātimātaramabravi
         alaṅkarotha maṃ khippaṃ       sakhiyo ca alaṅkarontu me
         suve paṇṇaraso diboy     gacchaṃ issarasantike
         tassā mālyaṃ abhihariṃsu     candanañca mahārahaṃ
         maṇisaṅkhamuttāratanaṃ        nānāratte ca ambare

---------------------------------------------------------------------------------------------
page158.
         Tañca sovaṇṇamaye pīṭhe    nisinnaṃ bahukitthiyo
         parikīriya asobhiṃsu         rucaṃ ruciravaṇṇininti.
     Tattha tatoti tato rañño kāmapaṅke laggadivasato paṭṭhāya.
Dvesattarattassāti cuddasame divase. Dhātimātaramabravīti pitu
santikaṃ gantukāmā hutvā dhātimātaro āha. Sā kira cātuddase
nānāvaṇṇāni ca vatthāni nivāsetvā pañcakumārīsatāhi parivutā
dhātigaṇaṃ ādāya mahantena sirivilāsena attano sattabhūmikā
rativaḍḍhanapāsādā oruyha pitu dassanatthaṃ candakapāsādaṃ gacchati. Atha
naṃ pitā disvā tuṭṭhamānaso mahāsakkāraṃ kāretvā uyyojento
amma dānaṃ dehīti sahassaṃ datvā uyyojesi. Sā attano nivesanaṃ
gantvā puna divase uposathikā hutvā kapaṇaddhikavanibbakayācakānaṃ
mahādānaṃ deti. Raññā kirassā eko janapado dinno. Tato
āyena sabbakiccāni karoti. Tadā pana raññā kira guṇājīvakaṃ
nissāya micchādassanaṃ gahitanti sakalanagare ekakolāhalamahosi. Taṃ
rucāya dhātiyo sutvā rājadhītāya ārocayiṃsu ayye pitarā kira te
ājīvakassa kathaṃ sutvā micchādassanaṃ gahitaṃ so kira rājā catūsu
nagaradvāresu dānasālāyo viddhaṃsāpetvā  parapariggahitā itthiyo
ca kumārikāyo ca pasayhākārena āṇāpesi rajjaṃ na vicāresi
kāmamadamattoyeva jātoti. Sā tāsaṃ kathaṃ sutvā anattamanā hutvā
kathaṃ hi nāma me pitā tādisaṃ apagatasukkadhammaṃ nillajjaṃ naggabhogaṃ
guṇaṃ upasaṅkamitvā pañhaṃ pucchati nanu dhammikasamaṇabrāhmaṇo

---------------------------------------------------------------------------------------------
page159.
Kammavādī upasaṅkamitvā pucchitabbo siyā ṭhapetvā kho pana maṃ añño
mayhaṃ pitaraṃ micchādassanā mocetvā sammādassane patiṭṭhapetuṃ samattho
nāma natthi ahamhi atītā satta anāgatā sattāti cuddasajātiyo
sarāmi tasmā pubbe attanā kataṃ pāpakammaṃ kathetvā
pāpakammassa phalaṃ dassetvā mama pitaraṃ bodhessāmi sace pana ajjeva
gamissāmi atha mama pitā maṃ amma tvaṃ pubbe aḍḍhamāsaṃ āgacchasi
ajja kasmā lahuṃ āgatāsīti vakkhati tatra ce ahaṃ tumhehi kira
micchādassanaṃ gahitanti sutvā āgatamhīti vakkhāmi na me vacanaṃ garukaṃ
katvā gaṇhissati tasmā ajja agantvā ito cuddasame divase
kāḷapakkhe cātuddaseyeva kiñci ajānantī viya pubbe gamanākāreneva
gantvā āgamanakāle dānavattatthāya sahassaṃ yācissāmi tadā me
pitā diṭṭhiyā gahitabhāvaṃ kathessati atha naṃ ahaṃ attano balena
micchādiṭṭhiṃ chaḍḍāpessāmīti cintesi. Tasmā cuddasame divase
pitu santikaṃ gantukāmā hutvā evamāha. Tattha sakhiyo cāti
sahāyikāyopi me pañcasatā kumārikāyo ekāyekaṃ asadisaṃ katvā
sabbā nānālaṅkārehi nānāvaṇṇehi pupphagandhavilepanehi alaṅkarontu.
Dibyoti dibbadivaso. Devatāsannipātapaṭimaṇḍitotipi dibbo.
Gacchanti mama dānavattaṃ āharāpetuṃ videharājassa pitu santikaṃ gamissāmi.
Abhihariṃsūti soḷasahi gandhodakaghaṭehi nahāpetvā maṇḍetvā kumārikānaṃ
maṇḍanatthāya kira abhihariṃsu. Parikīriyāti parivāretvā. Asobhiṃsūti
caṃru parivāretvā rājadhītaraṃ devakaññā viya taṃ divasaṃ ativiya sobhiṃsu.

---------------------------------------------------------------------------------------------
page160.
       Sā ca sakhīmajjhagatā           sabbābharaṇabhūsitā
       sateritā abbhamiva            candakaṃ pāvisī rucā
       upasaṅkamitvā vedehaṃ         vanditvā vinaye ratā
       suvaṇṇakhacite pīṭhe            ekamantaṃ upāvisīti.
     Tattha sateritāti vijjulatā viya. Abbhamivāti meghaabbhantarato
nissitā. Pāvisīti pitu vasanaṭṭhānaṃ candakapasādaṃ pāvisi.
Suvaṇṇakhaciteti sattaratanavicitte suvaṇṇamaye pīṭhe.
       Tañca disvāna vedeho        accharānaṃva saṅgamaṃ
       rucaṃ sakhimajjhagataṃ              idaṃ vacanamabravi
       kacci ramasi pāsāde          anto pokkharaṇiṃ pati
       kacci bahuvidhaṃ khajjaṃ            sadā abhiharanti te
       kacci bahuvidhaṃ mālyaṃ           ocinitvā kumārikāyo
       gharake  karotha paccekaṃ        khiḍḍā ratiratā bahuṃ
       kena vā vikalaṃ tuyhaṃ          kiṃ khippaṃ abhiharanti te
       manaṃ karassu kuṭamukhī            api candasamaṃ hi teti.
      Tattha accharānaṃva saṅgamanti accharānaṃ saṅgamaṃ viya taṃ samāgamaṃ
disvā. Pāsādeti amma mayā tuyhaṃ vejayantasadiso
rativaḍḍhanapāsādo kārito kacci tattha ramasi. Anto pokkharaṇiṃ patīti
anto vatthusmiṃyeva te mayā nandapokkharaṇīpatibhāgā pokkharaṇī
kāritā kaccitaṃ pokkharaṇiṃ paṭicca udakakīḷaṃ kīḷantī ramasi.
Mālyanti amma tuyhaṃ devasikaṃ devasikaṃ pañcavīsatipupphasamugge pahiṇāmi

---------------------------------------------------------------------------------------------
page161.
Kacci tumhe sabbāpi kumārikāyo taṃ mālyaṃ ocinitvā ganthitvā
abhiṇhaṃ khiḍḍā ratiratā hutvā kacci paccekaṃ gharake karotha ahaṃ
sundaraṃ ahaṃ sundarataranti evaṃ pāṭiyekkaṃ sārambhena viya pupphagharakāni
pupphagabbhe ca pupphāsanapupphasayanāni ca kacci karothāti pucchati.
Vikalanti vekallaṃ. Manaṃ karassūti cittaṃ uppādehi. Kuṭamukhīti
sāsapakuṭena pasāditamukhatāya taṃ evamāha. Itthiyo hi mukhavaṇṇaṃ
pasādentiyo duṭṭhalohitamukhadūsitapiḷakāharaṇatthaṃ paṭhamaṃ sāsapakuṭena
mukhaṃ vilimpanti. Tato lohitassa samakaraṇatthaṃ mattikacuṇṇena.
Tato chavīpasādanatthaṃ tilakuṭena. Candasamaṃ hi teti candato dullabhataro
nāma natthi tādisepi ruciṃ katvā mama ācikkha sampādessāmi teti.
         Vedehassa vaco sutvā      rucā pitaramabravi
         sabbametaṃ mahārāja         labbhatissarasantike
         suve paṇṇaraso diboy       sahassaṃ abhiharantu me
         yathādinnañca dassāmi        dānaṃ sabbavanisvahanti.
      Tattha sabbavanisvahanti sabbavanibbakesu ahaṃ dassāmi.
        Rucāya vacanaṃ sutvā          rājā aṅgatimabravi
        bahuṃ vināsitavittaṃ            niratthaṃ aphalaṃ tayā
        uposatheva yaṃ niccaṃ          annapānaṃ na bhuñjasi
        niyatetaṃ abhuttabbaṃ           natthi puññaṃ abhuñjatoti.
     Tattha aṅgatimabravīti bhikkhave so aṅgati rājā pubbe
ayācitopi amma dānaṃ dehīti sahassaṃ datvā taṃ divasaṃ yācitopi

---------------------------------------------------------------------------------------------
page162.
Micchādassanassa gahitattā adatvā idaṃ bahuṃ vināsitanti ādivacanamabravi.
Niyatetaṃ abhuttabbanti etaṃ niyatavasena tayā abhuñjitabbaṃ
bhavissati bhuñjantānaṃpi abhuñjantānaṃpi natthi puññaṃ sabbehi
cuḷāsītimahākappe anatikkamitvāva sujjhitabbanti.
        Vījakopi hi sutvāna          tadā kassapabhāsitaṃ
        assasanto mahuṃ uṇhaṃ         rudaṃ assūni vattayi
        yāva ruce jīvasi no         mā bhattamupanāsayi
        natthi bhadde paro loko      kiṃ niratthaṃ vihaññasīti.
      Tattha vījakopīti vījakopi pubbe kalyāṇakammaṃ katvā tassa
nissandena dāsikucchiyaṃ nibbattoti vījakavatthuṃpissā udāharaṇaṃ āhari.
Natthi bhaddeti bhadde guṇācariyo evamāha natthi ayaṃ loko natthi
paraloko natthi mātā natthi pitā natthi sattā upapātikā natthi
loke samaṇabrāhmaṇā samaggaratā sammāpaṭipannāti paraloke hi
sati idhaloko nāma bhaveyya soyeva natthi mātāpitūsu ca santesu
puttadhītaro nāma bhaveyyuṃ teyeva natthi dhamme sati dhammikasamaṇabrāhmaṇā
bhaveyyuṃ teyeva natthi kiṃ dānaṃ desi kiṃ sīlaṃ rakkhasi
niratthaṃ kiṃ vihaññasīti.
        Vedehassa vaco sutvā       rucā ruciravaṇṇinī
        jānaṃ pubbāparaṃ dhammaṃ         pitaraṃ etadabravi
        sutameva pureāsi           paccakkhaṃ diṭṭhamidaṃ mayā
        bālūpasevī yo hoti         bālova samapajjatha

---------------------------------------------------------------------------------------------
page163.
        Muḷho hi muḷhamāgamma        bhiyyo mohaṃ nigacchati
        paṭirūpaṃ alātena            vījakena ca muḷhitunti.
      Tattha pubbāparaṃ dhammanti bhikkhave pitu vacanaṃ sutvā rucā
rājadhītā atīte sattajātivasena pubbadhammaṃ anāgate sattajātivasena
anāgatadhammañca jānantī pitaraṃ micchādiṭṭhito mocetukāmā etaṃ
sutamevāti ādimāha. Tattha samapajjathāti yo puggalo bālupasevī
hoti so bālova samapajjatīti etaṃ mayā pubbe sutameva ajja
pana paccakkhato diṭṭhanti. Muḷho hīti maggamuḷhāmagamma maggamuḷho
viya diṭṭhimuḷhopi diṭṭhimuḷhamāgamma uttariṃpi muḷhaṃ nigacchati muḷhataro
hoti. Alātenāti deva tumhehi jātigottakulappadesaissariya
paññāsampannehi 1- parihīnena alātasenāpatinā accantahīnena
nippaññena vijakadāsena ca gāmadārakasadisaṃ ahirikaṃ bālaṃ guṇājīvakaṃ āgamma
muḷhituṃ paṭirūpaṃ anucchavikaṃ kintena muḷhissasīti.
      Evaṃ te ubhopi garahitvā diṭṭhito mocetukāmatāya pitaraṃ
vaṇṇentī āha
        tvañca devāsi sappañño      dhīro atthassa kovido
        kathaṃ bālehi sadiso          hīnadiṭṭhimupāgami
                sace hi saṃsārapathena sujjhanti
                niratthiyā pabbajjā guṇassa
                kīṭova aggiṃ jalitaṃ apāpataṃ
@Footnote: 1 jāti .l. paññāhītipi pāṭho

---------------------------------------------------------------------------------------------
page164.
                Āpajjati mohamuḷhe naggabhāvaṃ
                saṃsārasuddhīti pure niviṭṭhā
                kammaṃ vidūsenti bahū ajānaṃ
                pubbe kalī duggahitāvanatthā
                dummocayā balisā ambujovāti.
      Tattha sappaññoti tvaṃ hi yasavayapuññadhitiyonisomanasikāra-
dhammasākacchavasena laddhāya paññāya sapañño teneva kāraṇena
dhīro dhīratāya atthānatthassa kāraṇā kāraṇassa kovido. Bālehi
sadisoti yathā te bālā upagatā kathaṃ tathā tvaṃ hīnadiṭṭhiṃ
upagato. Apāpatanti api āpataṃ. Patantoti attho. Idaṃ
vuttaṃ hoti tāta saṃsārena suddhiyā sati yathā  paṭaṅgakīṭo rattibhāge
jalitaṃ aggiṃ disvā tappaccayaṃ dukkhaṃ ajānitvā mohena tattha patanto
mahādukkhaṃ āpajjati tathā guṇopi pañcakāmaguṇe pahāya mohamuḷhena
nissirikaṃ nillajjaṃ nirassādaṃ naggabhāvaṃ āpajjatīti. Pure
niviṭṭhāti tāta saṃsārena suddhīti kassapavacanaṃ sutvā paṭhamameva niviṭṭhā
natthi sukatadukkaṭānaṃ kammānaṃ phalanti gahitattā bahū janā ajānantā
micchādassanena anatthaṃ gahetvā kammaṃ vidūsenti. Taṃ vidūsentā
kammaphalaṃ vidūsentiyeva evaṃ tesaṃ pubbe gahito kaliparājayaggāho
duggahitova hotīti attho. Dummocayā balisā ambujo vāti
te pana evaṃ ajānantā micchādassanena anatthaṃ gahetvā ṭhitā
@Footnote: 1 anatthātipadaṃ dummocayātipade apādānaṃ.

---------------------------------------------------------------------------------------------
page165.
Bālā yathā nāma balisaṃ gilitvā ṭhito maccho balisā dummocayo
hoti evaṃ tamhā anatthā dummocayā honti.
      Evaṃ vatvā sā uttariṃ rājānaṃ anusāsantī imā gāthā abhāsi
         upamante karissāmi           mahārāja tavatthiyā
         upamāyapidhekacce            atthaṃ jānanti paṇḍitā
         vāṇijānaṃ yathā nāvā         appamāṇabhārā garu
         atibhāraṃ samādāya            aṇṇave avasīdati
         evameva naro pāpaṃ          thokaṃ thokaṃpi ācinaṃ
         atibhāraṃ samādāya            niraye avasīdati
         na tāva bhāro paripūro        alātassa mahīpati
         ācināti ca taṃ pāpaṃ          yena gacchati duggatiṃ
         pubbevassa kataṃ puññaṃ          alātassa mahīpati
         tassāyaṃ deva nissando        yañceso labhate sukhaṃ
         khīyatevassa taṃ puññaṃ           tathā hi aguṇe rato
         ujumaggaṃ avahāya             kummaggaṃ anudhāvati
         tulā yathā paggahitā          ohite tulamaṇḍale
         unanmeti tulāsīsaṃ            bhāre oropite sati
         evameva naro puññaṃ          thokaṃ thokampi ācinaṃ
         saggātimāno dāso va        vījako sātave ratoti.
      Tattha nirayeti aṭṭhavidhe mahāniraye soḷasavidhe ussudaniraye
lokantaniraye ca. Bhāroti tāta na tāvassa akusalabhāro pūrati.

---------------------------------------------------------------------------------------------
page166.
Tassāti tassa pubbe katassa puññassa esa nissando yaṃ so
alātasenāpati tappaccayaṃ sukhaṃ labhati. Na hi tāta etaṃ
goghātakakammassa phalaṃ pāpassa hi nāma vipāko iṭṭho kanto bhavissatīti
aṭṭhānametaṃ. Aguṇe ratoti tathā hesa idāni akusalakamme rato.
Ujumagganti dasa kusalakammapathamaggaṃ pahāya. Kummagganti nirayagāmiṃ
dasa akusalakammapathamaggaṃ anudhāvati. Ohite tulamaṇḍaleti
bhaṇḍasampaṭicchanatthāya tulāmaṇḍale laggetvā ṭhapite. Unanmetīti
uddhaṃ ukkhipati. Ācinanti thokaṃ thokaṃ puññaṃ ācinanto pāpabhāraṃ
otāretvā naro kalyāṇakammasīsaṃ ukkhipitvā devalokaṃ gacchati.
Saggātimānoti sagge atimāno saggasampāpake sātaphale
kalyāṇakamme abhirato. Saggādhimānotipi pāṭho. Saggaṃ adhikāraṃ
katvā ṭhitacittoti attho. Sātave ratoti esa vījakadāso sātave
madhuravipāke kusalakammeyeva rato so imassa pāpakammassa khīṇakāle
kalyāṇakammassa phalena devaloke nibbattissati. Yaṃ panesa idāni
dāsattaṃ upagato neva taṃ kalyāṇakammassa phalena tathattasaṃvattanikaṃ
hissa pubbe kataṃ pāpaṃ bhavissatīti niṭṭhamettha gantabbanti.
      Sā imamatthaṃ pakāsentī āha
         yañcajja vījako dāso         dukkhaṃ passati attani
         pubbevassa kataṃ pāpaṃ          tameso paṭisevati
         khīyatevassa taṃ pāpaṃ           tathā hi vinaye rato
         kassapañca samāpajja           mā hevuppathamāgamāti.

---------------------------------------------------------------------------------------------
page167.
      Tattha mā hevuppathamāgamāti tāta tvaṃ pana imaṃ naggaṃ
kassapājīvakaṃ upagantvā mā heva nirayagāmiṃ upathaṃ āgama mā
pāpamakāsīti pitaraṃ ovadi.
      Sā idānissa pāpupasevanāya dosaṃ kalyāṇamittupasevanāya ca
guṇaṃ dassentī āha
         yaṃ yaṃ hi rāja bhajati           santaṃ vā yadi vā asaṃ
         sīlavantaṃ visīlaṃ vā            vasaṃ tasseva gacchati
         yādisaṃ kurute mittaṃ           yādisañcūpasevati
         sopi tādisako hoti          sahavāso hi tādiso
         sevamāno sevamānaṃ          saṃphuṭṭho saṃphusaṃ paraṃ
         saro duṭṭho kalāpaṃva          alittamupalimpati
         upalepabhayā dhīro            neva pāpasakhā siyā
         pūtimacchaṃ kusaggena            yo naro upanayhati
         kusāpi pūtī vāyanti           evaṃ bālūpasevanā
         tagarañca palāsena            yo naro upanayhati
         pattāpi surabhī vāyanti         evaṃ dhīrūpasevanā
         tasmā pattapuṭasseva          ñatvā sampākamattano
         asante nūpaseveyya          sante seveyya paṇḍito
         asanto nirayaṃ nenti          santo pāpenti sugatinti.
      Tattha santaṃ vāti sappurisaṃ vā. Yadi vā asanti asappurisaṃ
vā. Saro duṭṭho kalāpaṃvāti mahārāja yathā nāma

---------------------------------------------------------------------------------------------
page168.
Halāhalavisalitto saro sarakalāpe pakkhitto sabbantaṃ visena alittampi
sarakalāpaṃ limpati visaduṭṭhameva karoti evameva pāpamitto paraṃ sevamānova taṃ
sevamānaṃ paraṃ tena ca samphuṭṭho taṃ samphussanto alittaṃ pāpena purisaṃ attano
ekajjhāsayaṃ karonto upalimpati pāpameva karoti. Vāyantīti tassa te
kusāpi duggandhā vāyanti. Tagarañcāti tagarañca aññañca gandhasampannaṃ
gandhajātaṃ paliveṭhanāni paṇṇāni sugandhāni honti. Evanti evameva
dhīrūpasevanā. Dhīro hi attānaṃ sevamānaṃ dhīrameva karoti. Tasmā
pattapuṭassevāti yasmā tagarādipaliveṭhitāni paṇṇāni sugandhāni honti
tasmā palāsapattapuṭasseva paṇḍitupasevanena ahaṃpi paṇḍito
bhavissāmīti evaṃ ñatvā. Sampākamattanoti attano paripākaṃ pariṇāmaṃ
paṇḍitabhāvaṃ ñatvā asante pahāya paṇḍite sante upaseveyya. Nirayaṃ
nentīti ettha devadattādīhi nirayaṃ sāriputtattherādīhi ca sugatinti
nidānavasena udāharaṇāni āharitabbānīti.
      Evaṃ rājadhītā chahi gāthāhi pitu dhammaṃ kathetvā idāni
atīte attanā anubhūtaṃ dukkhaṃ dassentī āha
         ahampi jātiyo satta         sare saṃsaritattano
         anāgatepi satteva          yā gamissaṃ ito cutā
         yā me sā sattamī jāti      ahu pubbe jānādhipa
         kammāraputto magadhesu        ahu rājagahe pure
         pāpaṃ sahāyaṃ āgamma         bahu pāpaṃ kataṃ mayā
         paradārassa heṭhentā        carimhā  amarā viya

---------------------------------------------------------------------------------------------
page169.
         Taṃ kammaṃ nihitaṃ aṭṭhā         bhasmacchannova pāvako
         atha aññehi kammehi         ajāyiṃ vaṃsabhūmiyaṃ
         kosambiyaṃ seṭṭhikule         iddhe phite mahaddhane
         ekaputto mahārāja         niccaṃ sakkatapūjito
         tattha mittaṃ asevissaṃ         sahāyaṃ sātave rataṃ
         paṇḍitaṃ sutasampannaṃ           so maṃ atthe nivesayi
         cātuddasiṃ pañcadasiṃ           bahuṃ rattimupāvisiṃ
         taṃ kammaṃ nihitaṃ aṭṭhā         nidhīva udakantike
         atha pāpānaṃ kammānaṃ         yametaṃ magadhe kataṃ
         phalaṃ pariyāgataṃ pacchā         bhutvā duṭṭhavisaṃ yathā
         tato cutāhaṃ vedeha         roruve niraye ciraṃ
         sakammunā apacissaṃ           taṃ saraṃ na sukhaṃ labhe
         bahuvassa gaṇe tattha          khepayitvā bahuṃ dukkhaṃ
         bhiṇṇāgate ahu rāja         chakalo uddhatapphaloti.
      Tattha sattāti mahārāja idhalokaparaloko nāma sukatadukkaṭānañca
phalaṃ atthi na saṃsāro satte sodhetuṃ sakkoti. Kammunā
eva hi sattā sujjhanti alātasenāpati ca vījakadāso ca ekameva
jātiṃ anussaranti na kevalaṃ eteva jātissarā ahampi atīte satta
jātiyo attano saṃsaritaṃ sarāmi anāgatepi ito gantabbā satteva
jānāmi. Yā me sāti yā sā mama atīte sattamī jāti āsi.
Kammāraputtoti tāya jātiyā ahaṃ magadhesu rājagahanagare

---------------------------------------------------------------------------------------------
page170.
Suvaṇṇakāraputto ahosiṃ. Paradārassa heṭhentāti paradāraṃ viheṭhentā
paresaṃ rakkhitagopitabhaṇḍe aparajjhantā. Aṭṭhāti taṃ tadā mayā
kataṃ pāpakammaṃ okāsaṃ alabhitvā okāse sati vipākadāyakaṃ hutvā
bhasmacchanno aggi viya nihitaṃ aṭṭhāsi. Vaṃsabhūmiyanti vaṃsaraṭṭhe.
Ekaputtoti asītikoṭivibhave seṭṭhikule ahaṃ ekaputtova ahosiṃ. Sātave
ratanti kalyāṇakamme abhirataṃ. So manti so sahāyako maṃ atthe
kusalakamme patiṭṭhapesi. Taṃ kammanti taṃpi me kalyāṇakammaṃ tadā
okāsaṃ alabhitvā okāse sati vipākadāyakaṃ hutvā.
Udakantiketi udake nihitaṃ aṭṭhāsi. Yametanti atha mama ettakesu
pāpakammesu yaṃ etaṃ mayā magadhe paradārakammaṃ kataṃ tassa phalaṃ pacchā
maṃ pariyāgataṃ upagatanti attho. Yathā kiṃ. Bhutvā duṭṭhavisaṃ
yathāti yathā savisaṃ bhojanaṃ bhutvā ṭhitassa taṃ duṭṭhaṃ kakkhalaṃ halāhalaṃ
visaṃ kuppati tathā maṃ pariyāgatanti attho. Tatoti tato kosambiyaṃ
seṭṭhikulato. Taṃ saranti taṃ tasmiṃ niraye anubhūtaṃ dukkhaṃ sarantī
cittasukhannāma na labhāmi bhayameva me uppajjati. Bhiṇṇāgateti
bhinnāgakaraṭṭhe bhiṇṇāgate nāma nagare vā. Uddhatapphaloti
uddhatabījo. So pana chakalako balasampanno ahosi. Piṭṭhiyaṃ
abhiruhitvāpi naṃ vāhayiṃsu. Taṃ yānakepi yojayiṃsu.
      Sā tamatthaṃ pakāsentī āha
         sātaputtā mayā vuḷhā     piṭṭhiyā ca rathena ca
         tassa kammassa nissando     paradāragamanassa meti.

---------------------------------------------------------------------------------------------
page171.
      Tattha sātaputtāti amaccaputtā. Tassa kammassāti deva
roruvamahāniraye pacanañca chakalakāle aṇḍavījuppātanañca
piṭṭhivāhanayānakayojanāni ca sabbopesa tassa kammassa nissando
paradāragamanassa meti.
      Tato pana cavitvā araññe kapiyoniyaṃ paṭisandhiṃ gaṇhiṃ atha
te maṃ jātadivase yūthapatino dassesuṃ so ānetha me puttanti
daḷhaṃ gahetvā tassa viravantasseva dantehi phalāni uppāṭesi.
      Imamatthaṃ pakāsentī āha
         tato cutāhaṃ vedeha       kapi āsiṃ brahāvane
         nilucchitaphaloyeva          yūthapena pagabbhinā
         tassa kammassa nissando     paradāragamanassa meti.
      Tattha nilucchitaphaloyevāti tatrāhaṃ pagabbhena yūthapatinā luñcitvā
uppāṭitaphaloyeva ahosinti attho.
      Atha aparāpi jātiyo dassentī āha
         tato cutāhaṃ vedeha       dasannesu pasu ahuṃ
         nilucchito javo bhadro      yogaṃ vuḷhaṃ ciraṃ mayā
         tassa kammassa nissando     paradāragamanassa me
         tato cutāhaṃ vedeha       vajjīsu kulamāgato
         nevitthī na pumā āsiṃ      manussatte sudullabhe
         tassa kammassa nissando     paradāragamanassa me
         tato cutāhaṃ vedeha       ajāyiṃ nandane vane

---------------------------------------------------------------------------------------------
page172.
         Bhavane tāvatiṃsāhaṃ         accharā kāmavaṇṇinī
         vicitravatthābharaṇā         āmuttamaṇikuṇḍalā
         kusalā naccagītassa         sakkassa paricārikā
         tattha ṭhitāhaṃ vedeha       sarāmi jātiyo imā
         anāgatepi satteva        yā gamissaṃ ito cutā
         pariyāgatantaṃ kusalaṃ         yaṃ me kosambiyaṃ kataṃ
         deve ceva manusse ca     sandhāvissaṃ ito cutā
         satta jaccā mahārāja      niccaṃ sakkatapūjitā
         itthībhāvā na muñcissaṃ      chaṭṭhāva gatiyo imā
         sattamī ca gati ceva        devaputto mahiddhiko
         pumā devo bhavissāmi      devakāyasmimuttamo
         ajjāpi santānamayaṃ        mālaṃ ganthenti nandane
         devaputto javo nāma      so me mālaṃ paṭicchati
         muhutto viya so dibyo     manusse idha soḷasa
         rattindivo ca so dibyo    mānusiṃ saradosataṃ
         iti kammāni anventi      asaṃkheyyāpi  jātiyo
         kalyāṇaṃ yadivā pāpaṃ       na hi kammaṃ vinassatīti.
      Tattha dasannesūti dasannaraṭṭhe. Pasūti goṇo. Ahunti
ahosiṃ. Nilucchitoti vacchakakāleyeva maṃ evaṃ manāpo bhavissatīti
nibbījamakaṃsu. Sohaṃ nilucchito uddhatavījova javo bhadro ahosiṃ.
Vajjīsu kulamāgatoti goyonito cavitvā vajjīraṭṭhe ekasmiṃ

---------------------------------------------------------------------------------------------
page173.
Mahābhogakule nibbattamhīti dasseti. Nevitthī na pumāti napuṃsakattaṃ
sandhāyāha. Bhavane tāvatiṃsāhanti tāvatiṃsabhavane ahaṃ. Tattha
ṭhitāhaṃ vedeha sarāmi jātiyo imāti sā kira tasmiṃ devaloke
ṭhitā ahaṃ evarūpaṃ devalokaṃ āgacchantī kuto nu kho āgatāti
olokentī vajjīraṭṭhe mahābhogakule napuṃsakattabhāvato cavitvā tattha
nibbattabhāvaṃ passi. Tato kena nu kho kammena evarūpe ramaṇīyaṭṭhāne
nibbattamhīti olokentī kosambiyaṃ seṭṭhikule nibbattitvā
katadānādīni kusalāni disvā etassa phalena nibbattamhīti ñatvā
anantarātīte napuṃsakattabhāve nibbattamānā kuto āgatamhīti
olokentī dasannaraṭṭhesu goyoniyaṃ mahādukkhassa anubhūtabhāvaṃ aññāsi.
Tato anantaraṃ jātiṃ anussaramānā vānarayoniyaṃ uddhataphalabhāvaṃ addasa.
Tato anantaraṃ anussarantī bhinnāgakaraṭṭhe chakalayoniyaṃ uddhatavījabhāvaṃ
anussari. Tato anantaraṃ anussaramānā roruve nibbattabhāvaṃ
anussari. Athassā niraye pacanabhāvañca tiracchānayoniyaṃ anubhūtaṃ
dukkhañca anussarantiyā bhayaṃ uppajji. Tato kena nu kho kammena
evarūpaṃ dukkhaṃ anubhūtaṃ mayāti chaṭṭhaṃ jātiṃ olokentī tāya jātiyā
kosambinagare katakalyāṇakammaṃ disvā sattamaṃ olokentī magadharaṭṭhe
pāpasahāyaṃ nissāya kataparadārakammaṃ disvā etassa phalena taṃ me
mahādukkhaṃ anubhūtanti aññāsi. Athāhaṃ ito cavitvā anāgate
kuhiṃ nibbattissāmīti olokentī yāvatāyukaṃ ṭhatvā puna sakkasseva
paricārikā hutvā nibbattissāmīti aññāsi. Evaṃ punappunaṃ

---------------------------------------------------------------------------------------------
page174.
Olokiyamānā tatiyepi attabhāve sakkasseva paricārikā hutvā
nibbattissāmīti. Tathā catutthe pañcame pana tasmiṃyeva devaloke
javanadevaputtassa aggamahesī hutvā nibbattissāmīti ñatvā tato
anantaraṃ olokentī chaṭṭhe attabhāve ito tāvatiṃsabhavanato cavitvā
aṅgatirañño aggamahesiyā kucchismiṃ nibbattissāmi rucāti me nāmaṃ
bhavissatīti ñatvā tato anantaraṃ kuhiṃ nibbattissāmīti olokentī
sattamāya jātiyā tato cavitvā tāvatiṃsabhavane mahiddhiko devaputto
hutvā nibbattissāmi itthībhāvato muñcissāmīti aññāsi. Tasmā
āha tattha ṭhitāhaṃ vedeha sarāmi satta jātiyo anāgatepi satteva
yā gamissaṃ ito cutāti. Pariyāgatanti pariyāyena attano
vārena āgataṃ. Satta jaccāti vajjīraṭṭhe napuṃsakajātiyā saddhiṃ
devaloke pañca ayañca chaṭṭhāti satta jātiyo vuccanti. Etā
satta jātiyo niccaṃ sakkatapūjitā ahosinti dasseti. Chaṭṭhāva
gatiyoti devaloke pañca ayañca ekāti imā cha gatiyo itthībhāvā
na muñcissanti vadati. Sattamī cāti tato cavitvā anantaraṃ.
Santānamayanti ekato vaṇṭikādivasena katasantānaṃ ganthenti yathā
santānamayā honti. Evaṃ ajjāpi mama paricārikāyo nandanavane
me cutibhāvaṃ ajānantā mamatthāya mālaṃ ganthentiyeva. So me
mālaṃ paṭicchatīti mahārāja anantarajātiyā mama sāmiko javo nāma
devaputto yo rukkhato pātitaṃ mālaṃ paṭicchati. Soḷasāti
mahārāja mama jātiyā idāni soḷasavassāni ettako pana kālo

---------------------------------------------------------------------------------------------
page175.
Devānaṃ eko muhutto viya. Tena tā pana mama cutibhāvaṃpi ajānantā
mamatthāya mālaṃ ganthentiyeva. Mānusinti manussānaṃ
vassagaṇanaṃ āgamma. Saradosatanti vassasataṃ hoti. Evaṃ dīghāyukā
devā iminā kāraṇena paralokassa ca kalyāṇapāpakānañca kammānaṃ
atthitaṃ jānāhi devāti. Anventīti yathā maṃ anubandhiṃsu evaṃ
anubandhanti. Na hi kammaṃ vinassatīti diṭṭhadhammavedanīyaṃ tasmiṃyeva
attabhāve upapajjavedanīyaṃ anantarattabhāve vipākaṃ deti aparāpara
vedanīyaṃ pana vipākaṃ adatvā na nassati. Taṃ sandhāya na hi kammaṃ
vinassatīti vatvā deva ahaṃ paradārakammassa nissandena niraye pacitvā
tiracchānayoniyañca mahantaṃ dukkhaṃ anubhaviṃ sace tumhepi idāni guṇassa
kathaṃ gahetvā evaṃ karissatha mayā anubhūtasadisameva dukkhaṃ anubhavissatha
tasmā mā evaṃ akaritthāti āha.
      Athassa uttariṃ dhammaṃ desentī āha
         yo icche puriso hotuṃ       jātiṃ jātiṃ punappunaṃ
         paradāraṃ vivajjeyya          dhotapādova kaddamaṃ
         yā icche puriso hotuṃ       jātiṃ jātiṃ punappunaṃ
         sāmikaṃ apacāyeyya          indaṃva paricārikā
         yo icche dibbabhogañca       dibbamāyuṃ yasaṃ sukhaṃ
         pāpāni parivajjeyya         tividhaṃ dhammamācare
         kāyena vācā manasā        ppamatto vicakkhaṇo
         attano hoti atthāya        itthī vā yadi vā pumā

---------------------------------------------------------------------------------------------
page176.
                Yekecime manujā jīvaloke
                yasassino sabbasamantabhogā
                asaṃsayantehi pure suciṇṇaṃ
                kammassakā se puthu sabbasattā
                iṅghānucintesi sayampi deva
                kutonidānā imā te janinda
                yā te imā accharasannikāsā
                alaṅkatā kāñcanajālachannāti.
      Tattha hotunti bhavituṃ. Sabbasamantabhogāti paripuṇṇasabbabhogā.
Suciṇṇanti suṭṭhu āciṇṇaṃ kalyāṇakammaṃ kataṃ. Kammassakā seti
kammassakā attanā katakammasseva vipākapaṭisaṃvedino na hi
mātāpitūhi kataṃ kammaṃ puttadhītānaṃ nāpi tehi kataṃ mātāpitūnaṃ vipākaṃ
deti sesehi kataṃ sesānaṃ kimeva dassati. Iṅghāti codanatthe
nipāto. Anucintesīti punappunaṃ cinteyyāsi. Yā te imāti yā
imā soḷasasahassā itthiyo taṃ uṭṭhahanti imā te kutonidānā
kiṃ pana nipajjitvā niddāyantena laddhā udāhu panthadūhanasandhicchedādīni
pāpāni katvā ādū kalyāṇakammaṃ nissāya laddhāti idantāvacinteyyāsi
attanāpi devāti.
      Tamatthaṃ pakāsento satthā āha
         iccevaṃ pitaraṃ kaññā        rucā toseti aṅgatiṃ
         muḷhassa maggamācikkhi        dhammamakkhāsi subbatāti.

---------------------------------------------------------------------------------------------
page177.
      Tattha iccevanti bhikkhave iti imehi evarūpehi madhuravacanehi
sā rājakaññā pitaraṃ toseti. Muḷahassa maggaṃ viya tassa sugatimaggaṃ
ācikkhi. Nānānayehi sucaritadhammaṃ akkhāsi dhammaṃ kathentī
yeva cassa. Subbatāti sundaravatā.
      Sā attano atītajātiyopissa kathesi. Evaṃ pubbaṇhato
paṭṭhāya sabbarattiṃ pitu dhammaṃ desetvā deva mā naggassa
micchādiṭṭhikassa vacanaṃ gaṇhi atthi ayaṃ loko atthi paraloko atthi
samaṇabrāhmaṇā atthi sukatadukkaṭānaṃ kammānaṃ phalanti vadantassa
mādisassa kalyāṇamittassa vacanaṃ gaṇha mā atitthe pakkhandāti
āha. Evaṃ santepi pitaraṃ micchādassanā mocetuṃ nāsakkhi.
So hi kevalaṃ tassā madhuravacanaṃ sutvā tusi. Mātāpitaro hi
piyaputtānaṃ vacanaṃ piyāyanti. Na pana taṃ micchādassanaṃ visajjeti.
Nagarepi rucā kira rājadhītā pitu dhammaṃ desetvā micchādassanaṃ
visajjāpetīti ekakolāhalamahosi. Paṇḍitā rājadhītā ajja pitaraṃ
micchādassanā mocesatvā nagaravāsīnaṃ sotthibhāvaṃ karissatīti mahājano
tusi. Sā pitaraṃ bodhetuṃ asakkontī viriyaṃ avisajjetvāva yena kenaci
upāyena pitu sotthibhāvaṃ karissāmīti sirasi añjasiṃ patiṭṭhapetvā
dasa disā namassitvā imasmiṃ loke lokasandhārakā dhammikasamaṇabrāhmaṇā
nāma lokapālā devatā nāma mahābrahmāno nāma
atthi te āgantvā attano balena mama pitaraṃ micchādassanaṃ
visajjāpentu etassa pituno guṇe asati mama guṇena mama balena mama

---------------------------------------------------------------------------------------------
page178.
Saccena āgantvā imaṃ micchādassanaṃ visajjāpetvā sakalalokassa
sotthibhāvaṃ karontūti adhiṭṭhahitvā namassi.
      Tadā bodhisatto nārado nāma mahābrahmā ahosi.
Bodhisatto ca nāma attano mettābhāvanāya anudayāya mahantabhāvena
supaṭipannaduppaṭipanne satte dassanatthaṃ kālānukālaṃ lokaṃ olokento
vicarati. So taṃ divasaṃ lokaṃ volokentoyeva taṃ rājadhītaraṃ
pitu micchādiṭṭhivimocanatthaṃ lokasandhārakadevatāyo namassamānaṃ disvā
ṭhapetvā maṃ añño etaṃ rājānaṃ micchādassanaṃ visajjāpetuṃ samattho
nāma natthi ajja mayā rājadhītu saṅgahaṃ rañño ca saparijanassa
sotthibhāvaṃ katvā āgantuṃ vaṭṭati kena nukho vesena gamissāmīti
cintetvā manussānaṃ pabbajitā piyā ceva garukā ca ādeyyavacanā
ca tasmā pabbajitavesena gamissāmīti sanniṭṭhānaṃ katvā pāsādikaṃ
suvaṇṇavaṇṇaṃ manussattabhāvaṃ māpetvā manuññaṃ jaṭāmaṇḍalaṃ bandhitvā
jaṭantare kāñcanasūciṃ odahitvā anto rattapaṭaṃ upari rattavākaciraṃ
nivāsetvā suvaṇṇatārakhacitaṃ rajatamayaṃ ajinacammaṃ ekaṃsaṃ katvā
muttāsikkāya pakkhittaṃ suvaṇṇamayaṃ bhikkhābhājanaṃ tīsu ṭhānesu vaṅkaṃ
suvaṇṇakājaṃ khandhe katvā muttāsikkāya ekaṃ pavāḷamayaṃ kamaṇḍaluṃ
ādāya iminā isivesena gagaṇatale cando viya virocamāno
ākāsenāgantvā alaṅkatacandakapāsādamahātalaṃ pavisitvā rañño purato
aṭṭhāsi.
      Tamatthaṃ pakāsento satthā āha

---------------------------------------------------------------------------------------------
page179.
         Athāgamā brahmalokā          nārado mānusiṃ pathaṃ
         jambūdīpaṃ apekkhanto           addasa rājānamaṅgatiṃ
         tato patiṭṭha pāsāde          vedehassa purakkhato
         tañca disvā anuppattaṃ          rucā isimavandathāti.
      Tattha addasāti brahmaloke ṭhitova jambūdīpaṃ apekkhanto
guṇājīvakassa santike gahitamicchādassanaṃ rājānaṃ aṅgatiṃ addasa.
Tasmā āgatoti attho. Tato patiṭṭhāti tato so brahmā
tassa rañño amaccagaṇaparivutassa nisinnassa purato tasmiṃ pāsāde
apade padaṃ dassento ākāse patiṭṭhahi. Anuppattanti pattaṃ
āgataṃ. Isinti isivesenāgatattā satthā isinti āha. Avandathāti
sā mamānuggahena mama pitari kāruññaṃ katvā eso devarājā
āgato bhavissatīti tuṭṭhapahaṭṭhā vātābhihatā suvaṇṇakaddalī viya
onamitvā nāradaṃ mahābrahmānaṃ vandi.
      Rājāpi taṃ disvāva brahmatejena tajjito attano āsane
saṇṭhātuṃ asakkonto āsanā oruyha bhūmiyaṃ ṭhatvā āgataṭṭhānañca
nāmagottañca pucchi.
      Tamatthaṃ pakāsento satthā āha
         athāsanamhā oruyha           rājā byamhitamānaso
         nāradaṃ paripucchanto            idaṃ vacanamabravi
                kuto nu āgacchasi devavaṇṇī
                obhāsayaṃ saṃvariṃ candimāva

---------------------------------------------------------------------------------------------
page180.
                Akkhāhi me pucchito nāma gottaṃ
                kathannu jānanti manussaloketi.
      Tattha byamhitamānasoti bhītacitto. Kuto nūti kacci nu kho
vijjādharo bhaveyyāti maññamāno avanditvāva evaṃ pucchi.
      Atha so ayaṃ rājā paraloko natthīti maññati paralokameva
tāvassa ācikkhissāmīti cintetvā gāthamāha
                ahampi devāto idāni emi
                obhāsayaṃ saṃvariṃ candimāva
                akkhāmi te pucchito nāma gottaṃ
                jānanti maṃ nārado kassapo cāti.
      Tattha devātoti devalokato. Nārado kassapo cāti maṃ
nāmena nārado gottena kassapoti jānanti.
      Atha rājā imaṃ pacchāpi paralokaṃ pucchissāmi iddhiyā
laddhakāraṇantāva pucchissāmīti cintetvā gāthamāha
              acchariyarūpaṃ tava yādisañca
              vehāyasaṃ gacchasi tiṭṭhasi ca
              pucchāmi taṃ nārada etamatthaṃ
              atha kena vaṇṇena tavāyamiddhīti.
      Tattha yādisañcāti yādisañca tava saṇṭhānaṃ yañca tvaṃ ākāsena
gacchasi ca tiṭṭhasi ca idaṃ acchariyaṃ jātaṃ.
      Atha naṃ nārado āha

---------------------------------------------------------------------------------------------
page181.
                Saccañca dhammo ca damo ca cāgo
                guṇā mamete pakatā purāṇā
                teheva dhammehi susevitehi
                manojavo yena kāmaṃ gatosmīti.
      Tattha saccanti vacīsaccaṃ. Dhammo cāti tividhasucaritadhammo
ceva kasiṇaparikammajjhānadhammo ca. Damoti indriyadamanaṃ. Cāgoti
kilesapariccāgo ca deyyadhammapariccāgo ca. Pakatā purāṇāti
mayā purimabhave katāti dasseti. Teheva dhammehi susevitehīti tehi
sabbaguṇehi susevitehi paricāritehi. Manojavoti manojavasadijavo.
Yena kāmaṃ gatosmiti yena devaṭṭhāne ca manussaṭṭhāne ca gantuṃ
icchanaṃ tena gatosmīti attho.
      Rājā tasmiṃ evaṃ kathentepi micchādassanassa sugahitattā paralokaṃ
asaddahanto atthi nu kho puññānaṃ vipākoti vatvā gāthamāha
                acchacariyamācikkhasi puññasiddhiṃ
                sace hi evaṃ yathā tvaṃ vadesi
                pucchāmi taṃ nārada etamatthaṃ
                puṭṭho ca me sādhu viyākarohīti.
      Tattha puññasiddhinti puññānaṃ siddhiṃ phaladāyakattaṃ ācikkhanto
acchariyaṃ ācikkhasīti.
      Nārado āha
                pucchassu maṃ rāja tavesa attho

---------------------------------------------------------------------------------------------
page182.
                Yaṃ saṃsayaṃ kurute bhūmipāla
                ahantaṃ nissaṃsayataṃ gamemi
                nayehi ñāyehi ca hetubhi cāti
      tattha tavesa atthoti pucchitabbo nāma tava esa attho.
Saṃsayanti yaṃ kismiñcideva atthe saṃsayaṃ karosi taṃ maṃ puccha.
Nissaṃsayatanti ahaṃ taṃ nissaṃsayabhāvaṃ gamemi. Nayehīti kāraṇavacanehi.
Ñāyehīti ñāṇehi. Hetubhīti paccayehi. Paṭiññāmatteneva
avatvā ñāṇena paricchinditvā kāraṇavacanena ca tesaṃ dhammānaṃ
samuṭṭhāpakapaccayehi ca taṃ nisaṃsayaṃ karissāmīti attho.
      Rājā āha
                pucchāmi taṃ nārada etamatthaṃ
                puṭṭho ca me nārada mā musā bhaṇi
                atthi nu devā pitaro nu atthi
                loko paro atthi jano yamāhāti.
      Tattha jano yamāhāti yaṃ jano evamāha. Atthi devā atthi
pitaro atthi paralokoti taṃ sabbaṃ atthi nu khoti pucchati.
      Nārado āha
                attheva devā pitaro ca atthi
                loko paro atthi jano yamāha
                kāmesu giddhā ca narā pamuḷhā
                lokaṃ paraṃ na vidū mohayuttāti.

---------------------------------------------------------------------------------------------
page183.
      Tattha atthevāti mahārāja devā ca pitaro ca atthi. Yaṃpi
jano paralokamāha sopi attheva. Na vidūti kāmesu giddhā ca
mohamuḷhajanā paralokaṃ na vidū na jānanti.
      Taṃ sutvā rājā parihāsaṃ karonto āha
                atthīti ce nārada saddahāsi
                nivesanaṃ paraloke matānaṃ
                idheva me pañcasatāni dehi
                dassāmi te paraloke sahassanti.
      Tattha nivesananti nivesanaṭṭhānaṃ. Pañcasatānīti pañcakahāpaṇasatāni.
      Atha naṃ mahāsatto  parisamajjheyeva garahanto āha
                dajjemu kho pañcasatāni bhoto
                jaññāma ce sīlavantaṃ vadaññuṃ
                luddantaṃ bhontaṃ niraye vasantaṃ
                ko codaye paraloke sahassaṃ
                idheva yo hoti adhammasīlo
                pāpācāro alaso luddakammo
                na paṇḍitā tasmiṃ iṇaṃ dadanti
                na hi āgamo hoti tathāvidhamhā
                dakkhañca posaṃ manujā viditvā
                uṭṭhānakaṃ sīlavantaṃ vadaññuṃ

---------------------------------------------------------------------------------------------
page184.
                Sayameva bhogehi nimantayanti
                kammaṃ karitvā punamāharesīti.
      Tattha jaññāma ceti yadi mayaṃ bhavantaṃ sīlavā esa vadaññū
dhammikasamaṇabarāhmaṇānaṃ imasmiṃ kāle iminā atthoti jānitvā
tassa tassa kiccassa kārako vadaññūti jāneyayāma atha te
vaḍḍhiyā pañcasatāni dadeyyāma. Tvaṃ pana luddo sāhasiko
micchādassanaṃ gahetvā dānasālaṃ viddhaṃsetvā paradāresu aparajjasi
ito cuto niraye upapajjissasa. Evaṃ luddantaṃ bhontaṃ niraye
vasantaṃ tattha gantvā ko sahassaṃ me dehīti codissati.
Tathāvidhamhāti tādisā purisā kusitā dinnassa iṇassa puna āgamo
nāma na hoti. Dakkhanti dhanuppādanakusalaṃ. Punamāharesīti
attano kammaṃ karitvā dhanaṃ uppādetvā puna amhākaṃ santakaṃ
āhareyyāsi. Nimantayantīti sayameva bhogehi nimantentīti.
      Iti rājā tena niggayhamāno appaṭibhāṇo ahosi. Mahājano
haṭṭhatuṭṭho hutvā mahiddhiko devo nārado isi ajja rājānaṃ
micchādassanaṃ visajjāpessatīti sakalanagaraṃ ekakolāhalamakāsi.
Mahāsattassānubhāvena tadā sattayojanikāya mithilāya nagaravāsī tassa
dhammadesanaṃ asuṇanto nāma nāhosi. Atha mahāsatto ayaṃ
rājā ativiya daḷhaṃ katvā micchādassanaṃ gaṇhi nirayabhayena naṃ
santajjetvā micchādiṭṭhiṃ visajjāpetvā puna devalokena
assāsessāmīti cintetvā mahārāja sace tvaṃ micchādiṭṭhiṃ na

---------------------------------------------------------------------------------------------
page185.
Visajjessasi evaṃ anantadukkhaṃ nirayaṃ gamissasīti vatvā nirayakathaṃ paṭṭhapesi
                ito gato dakkhasi tattha rāja
                kākolusaṃghehi vikassamānaṃ
                taṃ khajjamānaṃ niraye vasantaṃ
                kākehi gijjhehi ca sonakhehi
                sañchannagattaṃ rudhiraṃ savantaṃ
                ko codaye paraloke sahassanti.
      Tattha kākolusaṃghehīti lohatuṇḍehi kākolusaṃghehi. Vikassamānanti
attānaṃ ākaḍḍhiyamānaṃ tattha niraye passissasi. Tanti taṃ
bhavantaṃ.
      So panassa kākolusaṃghanirayaṃ vaṇṇetvā sace ettha na
nibbattissasi lokantaniraye nibbattissasīti vatvā taṃ nirayaṃ dassetuṃ
gāthamāha
                andhatamaṃ tattha na candasuriyā
                nirayo sadā tumulo ghorarūpo
                sā neva ratti na divā paññāyati
                tathāvidhe ko vicare dhanatthikoti.
      Tattha andhatamanti mahārāja yamhi lokantaniraye micchādiṭṭhikā
nibbattanti tattha cakkhuviññāṇassa uppattinivāraṇaṃ andhatamaṃ.
Sadā tumuloti so nirayo niccaṃ bahalandhakāro. Ghorarūpoti bhiṃsanakarūpo
bhiṃsanakajātiko. Sā neva ratti na divāti sā idha ratti

---------------------------------------------------------------------------------------------
page186.
Vā divaso vā neva tattha paññāyati. Ko vicareti ko
uṭṭhānaviriyaṃ sādhento vicarissati.
      Taṃ pissa lokantanirayaṃ vitthārena vaṇṇetvā mahārāja sace
tvaṃ micchādiṭṭhiṃ avissajjento na kevalaṃ etadeva aññampi dukkhaṃ
anubhavissasīti dassento imaṃ gāthamāha
                savalo ca sāmo ca duve suvāṇā
                pavaḍḍhakāyā balino mahantā
                khādanti dantehi ayomayehi
                ito panuṇṇaṃ paraloke patantanti.
      Tattha ito panuṇṇanti imamhā manussalokā cutaṃ. Purato
nirayesupi eseva nayo. Tasmā sabbāni tāni nirayaṭṭhānāni nirayapālānaṃ
upakkamehi saddhiṃ heṭṭhā vuttanayeneva vitthāretvā tāsaṃ
tāsaṃ gāthānaṃ anuttānāni padāni vaṇṇetabbāni
                taṃ khajjamānaṃ niraye vasantaṃ
                luddehi bālehi aghammikehi
                sañchinnagattaṃ rudhiraṃ savantaṃ
                ko codaye paraloke sahassanti.
      Tattha luddehīti dāruṇehi. Bālehīti duṭṭhehi. Aghammikehīti
aghāvahehi dukkhāvahehīti attho.
                Usūhi sattīhi sunissitāhi
                hananti vijjhanti ca paccāmittā

---------------------------------------------------------------------------------------------
page187.
                Kālūpakālā nirayamhi ghore
                pubbe naraṃ dukkaṭakammakārinti.
      Tattha hananti vijjhanti cāti jalitāya ayapaṭhaviyā pātetvā
sakalasarīraṃ chiddāvachiddaṃ karontā paharanti ceva vijjhanti ca.
Kālūpakālāti evaṃ nāmakā nirayapālā. Nirayamhīti niraye tasmiññeva
vasantā kālūpakālasaṃkhātā nirayapālā. Dukkaṭakammakārinti
micchādiṭṭhivasena dukkaṭānaṃ kammānaṃ kārakaṃ.
                Taṃ haññamānaṃ niraye vajantaṃ
                kucchismiṃ passasmiṃ vipphālitūdaraṃ
                sañchinnagattaṃ rudhiraṃ savantaṃ
                ko codaye paraloke sahassanti.
      Tattha tanti taṃ bhavantaṃ tattha niraye tathā haññamānaṃ.
Vajantanti ito cito ca dhāvantaṃ. Kucchisminti kacchiyañca passe
ca haññamānanti attho.
                Sattiusutoparabhiṇḍivālā
                vividhāvudhavassāni tattha dehe
                patanti aṅgāramivacchimanto
                silāsanī vassati luddakammeti.
      Tattha aṅgāramivacchimantoti jalitaaṅgārā viya acchimanto
āvudhavassā sīse patanti. Sīlāsanīti jalitasilāsanī vassati.
Luddakammeti yathā nāma deve vassante asaniyo patanti evameva ākāse

---------------------------------------------------------------------------------------------
page188.
Samuṭṭhāya vicitāyamānā jalitasilāsanīvassā tesaṃ luddakammānaṃ upari
patanti.
                Uṇho ca vāto nirayamhi dussaho
                na tamhi sukhaṃ labhasi itaraṃpi
                tattaṃ dhāvantamaleṇamāturaṃ
                ko codaye paraloke sahassanti.
      Tattha itaraṃpīti parittakaṃpi. Dhāvantanti vidhāvantaṃ.
                Sandhāvamānaṃpi rathesu yuttaṃ
                sañjotibhūtaṃ paṭhaviṃ kamantaṃ
                patodalaṭṭhīhi sucodayantaṃ
                ko codaye paraloke sahassanti.
      Tattha rathesu yuttanti vārena vāraṃ tesu tesu jalitaloharathesu
yuttaṃ. Kamantanti akkamamānaṃ. Sucodayantanti suṭṭhu codayantaṃ.
                Tamāruhantaṃ khurasañcitaṃ giriṃ
                vibhiṃsanaṃ pajjalitaṃ bhayānakaṃ
                sañchinnagataṃ rudhiraṃ savantaṃ
                ko codaye paraloke sahassanti.
      Tattha tamāruhantanti taṃ bhavantaṃ jalitāvudhappahāre asahitvā
jalitakhurehi sañchannaṃ jalitalohapabbataṃ āruhantaṃ.
                Tamāruhantaṃ pabbatasannikāsaṃ
                aṅgārarāsiṃ jalitaṃ bhayānakaṃ

---------------------------------------------------------------------------------------------
page189.
                Sandaḍḍhagattaṃ kapaṇaṃ rudantaṃ
                ko codaye paraloke sahassanti.
      Tattha sandaḍḍhagattanti suṭṭhu daḍḍhasarīraṃ.
         Abbhakūṭasamā uccā       kaṇṭakāhi citā dumā
         ayomayehi tikkhehi       naralohitapāyibhīti.
      Tattha kaṇṭakāhi citāti jalitakaṇṭakehi citā. Ayomayehīti
idaṃ yehi ayomayehi kaṇṭakehi ācitā te dassetuṃ vuttaṃ.
         Tamāruhanti nāriyo       narā ca paradāragū
         coditā sattihatthehi      yamaniddesakāribhīti.
      Tattha tamāruhantīti taṃ evarūpaṃ simbalirukkhaṃ āruhanti.
Yamaniddesakāribhīti yamassa vacanakārakehi nirayapālehīti attho.
         Tamāruhantaṃ niraye        simbaliṃ rudhiramakkhitaṃ
         vidaddhakāyaṃ vitacaṃ         āturaṃ gāḷhavedanaṃ
         assasantaṃ mahuṃ uṇhaṃ       pubbakammāparādhikaṃ
         dummaggaṃ vikataṃ bhaggaṃ 1-    ko taṃ yāceyya taṃ dhananti.
      Tattha vidaddhakāyanti viddhaṃsitakāyaṃ. Vitacanti cammamaṃsānaṃ
chinnatāya koviḷārapupphaṃ viya kiṃsukapupphaṃ viya ca.
         Abbhakūṭasamā uccā       asipattacitā dumā
         ayomayehi tikkhehi       naralohitapāyibhīti.
      Tattha asipattacitāti asimayehi pattehi citā.
@Footnote: 1 dummagge vitacagattantipi pāṭho

---------------------------------------------------------------------------------------------
page190.
                Tamānupattaṃ asipattapādapaṃ
                asīhi tikkhehi ca chijjamānaṃ
                sañchinnagattaṃ rudhiraṃ savantaṃ
                ko codaye paraloke sahassanti.
      Tattha tamānupattanti taṃ bhavantaṃ nirayapālānaṃ āvudhappahāre
asahitvā anuppattaṃ.
         Tato nikkhantamaggantaṃ 1-   asipattanirayā bhayā
         sampatitaṃ vetaraṇiṃ         ko taṃ yāceyya taṃ dhananti.
      Tattha sampatitanti patitaṃ.
         Kharā khārodakā uṇhā    duggā vetaraṇī nadī
         ayopokkharasañchannā      tikkhapattehi sandatīti.
      Tattha kharāti pharusā kaṭukā. Ayopokkharasañchannāti ayomayehi
tikhiṇapariyantehi pokkharapattehi sañchannā. Pattehīti tehi
pattehi sā nadī tikkhā hutvā sandati.
         Tattha sañchinnagattantaṃ      vuyhantaṃ rudhiramakkhitaṃ
         vetaraññe anālambe     ko taṃ yāceyya taṃ dhananti.
      Tattha vetaraññeti vetaraṇīudakasaṃkhāte vetaraṇīudaketi.
                     Nirayakaṇḍaṃ niṭṭhitaṃ.
      Imaṃ pana mahāsattassa nirayakathaṃ sutvā rājā saṃviggamānahadayo
mahāsattaññeva tāṇaṃ gavesī hutvā āha
@Footnote: 1 nikkhantamattantantipi pāṭho

---------------------------------------------------------------------------------------------
page191.
                Vedhāmi rukkho viya chijjamāno
                disaṃ na jānāmi pamuḷhasaññī
                bhayasānutappāmi mahā ca me bhayā
                sutvāna gāthā tava bhāsitā ise
         āditte vārimajjhaṃva       dīpaṃvogherivaṇṇave
         andhakāreva pajjoto      tavannosi saraṇaṃ ise
                atthañca dhamamañca anusāsa maṃ ise
                atītamaddhā aparādhitaṃ mayā
                ācikkha me nārada suddhimaggaṃ
                yathā ahaṃ no nirayaṃ pateyyanti.
      Tattha bhayasānutappāmīti attanā katassa pāpassa bhayena
anutappāmi. Mahā ca me bhayāti mahantañca me nirayabhayaṃ uppannaṃ.
Dīpaṃvogheti dīpaṃ viya oghe. Idaṃ vuttaṃ hoti āditte kāye
vārimajjhaṃ viya bhinnanāvānaṃ oghe vā aṇṇave vā patiṭṭhaṃ
alabhamānānaṃ dīpaṃ viya andhakāre gatānaṃ pajjoto viya tvaṃ no ise
saraṇaṃ bhava. Atītamaddhā aparādhitaṃ mayāti ekaṃsena mayā
atītakammaṃ aparādhitaṃ kusalaṃ atikkamitvā akusalameva katanti.
      Athassa mahāsatto visuddhimaggaṃ ācikkhanto sammā paṭipanne
porāṇakarājāno udāharaṇavasena dassento āha
         yathā ahu dhataraṭṭho        vessāmitto ca aṭṭhako
         yamadatti

---------------------------------------------------------------------------------------------
page192.
                Usinnaro cāpi sivī ca rājā
                paricārikā samaṇa brahmaṇānaṃ
         ete caññe ca rājāno   ye sakkavisayaṃ 1- gatā
         adhammaṃ parivajjetvā       dhammañcara mahīpati
         annahatthā ca te byamhe   ghosayantu pure tava
         ko chāto ko ca tasito    ko mālaṃ ko vilepanaṃ
         nānārattānaṃ vatthānaṃ      ko naggo paridahissati
         ko panthe chattamādeti     pādukā ca mudū subhā
         iti sāyañca pāto ca      ghosayantu pure tava
         jiṇṇaṃ posaṃ gavassañca       māssu yuñja yathā pure
         parihārañca dajjāsi        adhikārakato balīti.
      Tattha ete cāti yathā ete dhataraṭṭho vessāmitto aṭṭhako
yamadatti usinnaro sivirājāti cha rājāno aññe ca dhammaṃ caritvā
sakkavisayaṃ gatā evaṃ tvaṃpi adhammaṃ parivajjetvā dhammañcara. Ko
chātoti mahārāja tava byamhe ca pure ca rājanivesane ceva nagare
ca annahatthā purisā ko chāto ko tasitoti tesaṃ dātukāmatāya
ghosentu. Ko mālanti ko mālaṃ icchati ko vilepanaṃ icchati
nānārattānaṃ vatthānaṃ yaṃ yaṃ icchati taṃ taṃ dadantu ko naggo paridahissatīti
ghosentu. Ko panthe chattamādetīti ko panthe chattamādiyati.
Pādukā cāti upāhanā ca mudu subhā ko icchati.
@Footnote: 1 saggavisayaṃ?

---------------------------------------------------------------------------------------------
page193.
Jiṇṇaṃ posanti yo te upaṭṭhāko amacco vā añño vā pubbakatūpakāro
jarājiṇṇakāle yathā porāṇaṃ kammaṃ kātuṃ na sakkoti.
Yepi te gavassādayo jiṇṇakāle kammaṃ kātuṃ na sakkonti. Tesu
ekaṃpi pubbe viya kammesu mā yojayi. Jiṇṇakālasmiṃ hi te
tānikammāni kātuṃ na sakkonti. Parihārañcāti idha parihāro sakkāroti
vutto. Idaṃ vuttaṃ hoti yo ca te balī hutvā adhikārakato
pubbe katūpakāro hoti tassa yathāporāṇaṃ parihāraṃ dadeyyāsi.
Asappurisā hi attano upakāraṃ kātuṃ samatthakāleyeva sammānaṃ
karonti asamatthakāle na taṃ olokenti sappurisā pana samatthakālepi
asamatthakālepi tesaṃ tatheva sakkāraṃ karonti tasmā tvaṃpi evaṃ
kareyyāsīti.
      Iti mahāsatto rañño dānakathañca sīlakathañca kathetvā
idāni yasmā ayaṃ rājā attano attabhāve rathena upametvā vaṇṇiyamāne
tusatīti tasmā sabbakāmaduharathopamāya dhammaṃ desento āha
         kāyo te rathasaññāto     manosārathiko lahu
         avihiṃsāsāritakkho         saṃvibhāgapaṭicchado
         pādasaññamanemiyo         hatthasaññamapakkharo
         kucchisaññamanabbhanto        vācāsaññamakūjano
         saccavākyasamattaṅgo       apesuññasusaññato
         girāsakhilanelaṅgo         mitabhāṇisilesito
         saddhālobhasusaṃkhāro        nivātañjalikubbaro

---------------------------------------------------------------------------------------------
page194.
         Athaddhatānatīsāko         sīlasaṃvaranaddhano
         akkodhanamanugghāṭī         dhammapaṇḍarachattako
         bāhusaccamupālambo        ṭhiticittamupādhiyo
         kālaññutācittasāro       vesārajjatidaṇḍako
         nivātavuttiyottaṅgo       anatimānayugo lahu
         alīnacittasanthāro         vuḍḍhisevī rajohato
         sati patodo dhīrassa        dhiti yogo ca rasmiyo
         mano dantaṃ pathaṃ neti       samadantehi vājibhi
         icchā lobho ca kummaggo   ujumaggova saññamo
         rūpe sadde rase gandhe    vāhanassa padhāvato
         paññā ākoṭanī rāja      tattha attāva sārathi
         sace etena yānena      samacariyā daḷhā dhiti
         sabbakāmaduho rāja        na jātu nirayaṃ vajeti.
     Tattha rathasaññātoti mahārāja tava kāyo rathoti saññāto
hotu. Manosārathikoti manasaṃkhātena kusalacittena sārathinā
samannāgato. Lahūti vigatathīnamiddhatāya sallahuko. Avihiṃsāsāritakkhoti
avihiṃsāmayena sāritena supariniṭṭhitena akkhena samannāgato. Saṃvibhāga-
paṭicchadoti dānasaṃvibhāgamayena paṭicchadena samannāgato. Pādasaññamanemiyoti
pādasaññamamayāya nemiyā samannāgato. Hatthasaññamapakkharoti
hatthasaññamamayena pakkharena samannāgato. Kucchisaññamanabbhantoti
kucchisaññamasaṃkhātena mitabhojanamayena telena abbhañjanto.

---------------------------------------------------------------------------------------------
page195.
Vācāsaññamakūjanoti vācāsaññamena akūjano. Saccavākyasamattaṅgoti
saccavākyena paripuṇṇaaṅgo akhaṇḍarathaṅgo. Apesuññasusaññatoti apesuññena
suṭṭhu saññato suphusito. Girāsakhilanelaṅgoti sakhilāya saṇhavācāya
niddosaṅgo maṭṭharathaṅgo. Mitabhāṇisilesitoti mitabhāṇīsaṃkhātena
silesena suṭṭhu saṃbandho. Saddhālobhasusaṃkhāroti kammaphalasaddahanasaṃkhātena
saddhāmayena ca alobhamayena ca sundarena alaṅkārena samannāgato.
Nivātañjalikubbaroti sīlavantānaṃ nivātavuttimayena ceva añjalikammamayena
ca kubbarena samannāgato. Athaddhatānatīsākoti sakhilasammodakabhāvasaṃkhātāya
athaddhatāya ānataīso thokānataīsoti attho. Sīlasaṃvaranaddhanoti
akhanḍapañcasīlacakkhundriyādisaṃvarasaṃkhātāya naddhanarajjuyā
samannāgato. Akkodhanamanugghāṭīti akkodhanabhāvasaṃkhātena anugghāṭena
samannāgato. Dhammapaṇḍarachattakoti dasakusalakammapathadhammasaṃkhātena
paṇḍarachattena samannāgato. Bāhusaccamupālamboti
atthasannissitabahussutabhāvamayena upālambena samannāgato. Ṭhiticittamupādhiyoti
lokadhammehi avikampanabhāvena suṭṭhu ṭhitaekaggatābhāvappattacittasaṃkhātena
upādhinā uttarattharaṇena vā rājāsanena vā samannāgato.
Kālaññutācittasāroti ayaṃ dānassa dinnakālo ayaṃ sīlassa rakkhanakāloti
evaṃ kālaññutāsaṃkhātena kālaṃ jānitvā katena cittena kusalacittasārena
samannāgato. Idaṃ vuttaṃ hoti yathā mahārāja rathassa
nāma āṇiṃ ādiṃ katvā sabbaṃ dabbasambhārajātaṃ parisuddhaṃ
sāramayañca icchitabbaṃ evaṃ hi so ratho addhānakkhamo hoti. Evaṃ

---------------------------------------------------------------------------------------------
page196.
Tava kāyarathopi kālaṃ jānitvā katena cittena parisuddhena dānādinā
kusalasārena samannāgato hotu. Vesārajjatidaṇḍakoti parisamajjhe
kathentassāpi visāradabhāvasaṃkhātena tidaṇḍena samannāgato.
Nivātavuttiyottaṅgoti ovāde vattanasaṃkhātena mudunā dhurayottena
samannāgato. Mudunā hi dhurayottena baddharathaṃ sindhavā sukhaṃ vahanti evaṃ tavapi
kāyaratho paṇḍitānaṃ ovādavuttitāya ābandho sukhaṃ yātīti attho.
Anatimānayugo lahūti anatimānasaṃkhātena lahukena yugena samannāgato
alīnacittasanthāroti yathā nāma ratho dantamayena uḷārena santharena
sobhati evaṃ tava kāyaratho dānādinā alīnaasaṅkuṭitacittasanthāro
hotu. Vuḍḍhisevī rajohatoti yathā nāma ratho visamena rajaṭṭhānamaggena
gacchanto rajokiṇṇo na sobhati samena virajena maggena
gacchanto sobhati. Evaṃ tava kāyarathopi paññāvuḍḍhisevitāya
samatalaṃ ujumaggaṃ paṭipajjitvā hatarajo hotu. Sati patodo dhīrassāti
dhīrassa paṇḍitassa tava tasmiṃ rathe supatiṭṭhitasati patodo hotu.
Dhiti yogo ca rasmiyoti abbhocchinnaviriyasaṃkhātā dhiti hitapaṭipattiyaṃ
yujjanabhāvasaṃkhāto yogo ca tava tasmiṃ rathe suvattitā thirā rasmiyo
hontu. Mano dantaṃ pathaṃ neti samadantehi vājibhīti yathā nāma
ratho visamadantehi sindhavehi uppathaṃ bhajati samadantehi samasikkhitehi
yutto ujupathameva anveti evaṃ tava manopi dantaṃ nibbisevanaṃ
kummaggaṃ pahāya  ujumaggaṃ gaṇhati. Tasmā sudantaṃ ācārasampannaṃ
cittaṃ tava kāyarathassa sindhavakiccaṃ sādhetu. Icchā lobho cāti

---------------------------------------------------------------------------------------------
page197.
Tattha appattesu vatthūsu icchā pattesu lobhoti ayaṃ icchā ca
lobho ca kummaggo nāma kuṭilo anujumaggo apāyameva neti
dasakusalakammapathavasena pana aṭṭhaṅgikamaggena vā pavatto sīlasaññamo
ujumaggo nāma. So tava kāyarathassa maggo hotu. Rūpeti
etesu manāpiyesu rūpādīsu kāmaguṇesu nimittaṃ gahetvā dhāvantassa
tava kāyarathassa uppathaṃ paṭipannassa rājarathassa sindhave ākoṭetvā
nivāraṇapatodalaṭṭhi viya paññā ākoṭanī hotu. Sā hi naṃ
uppathagamanato nivāretvā ujuṃ sucaritamaggaṃ āropessati. Tattha
attāvātī tasmiṃ pana tava kāyarathe añño sārathi nāma natthi
tava attāva sārathi. Sace etena yānenāti mahārāja yassetaṃ
evarūpaṃ yānaṃ sace etena yānena samacariyā daḷhā dhitīti yassa
samacariyā ca dhiti ca daḷhā hoti thirā so etena yānena yasmā
esa ratho sabbakāmaduho rāja yathāpatthite sabbakāme deti tasmā na
jātu nirayaṃ vajeti ekaṃsena taṃ dhārehi evarūpena yānena nirayaṃ na
gacchasi. Iti kho mahārāja yaṃ maṃ avaca ācikkha me nārada
visuddhimaggaṃ yathā ahaṃ no nirayaṃ pateyyanti ayante so mayā
anekapariyāyena akkhātoti.
      Evamassa dhammaṃ desetvā micchādiṭṭhiṃ ohāretvā sīle
patiṭṭhapetvā ito paṭṭhāya pāpamitte pahāya kalyāṇamitte
upasaṅkamma niccaṃ appamatto hohīti rājānaṃ ovaditvā rājadhītu guṇe
vaṇṇetvā rājaparisāya ca rājorodhānañca ovādaṃ datvā

---------------------------------------------------------------------------------------------
page198.
Mahantenānubhāvena tesaṃ passantānaṃyeva brahmalokaṃ gato.
      Rājā tassa ovāde ṭhito micchādiṭṭhiṃ pahāya dānādīni
puññāni katvā saggaparāyano ahosi.
      Satthā imaṃ dhammadesanaṃ āharitvā na bhikkhave idāneva pubbepi
mayā diṭṭhijālaṃ bhinditvā uruvelakassapo damitoyevāti vatvā jātakaṃ
samodhānento osāne imā gāthā abhāsi
         alāto devadattosi       sunāmo āsi bhaddaji
         vijayo sāriputtosi        moggallānosi vījako
         sunakkhatto licchaviputto     guṇo āsi acelako
         ānandova rucā āsi      yā rājānaṃ pasāsayi
         uruvelakassapo rājā      pāpadiṭṭhi tadā ahu
         mahābrahmā bodhisatto     evaṃ dhāretha jātakanti.
              . Mahānāradajātakaṃ aṭṭhamaṃ niṭṭhitaṃ.
                  -------------------

---------------------------------------------------------------------------------------------
page199.
                     Mahānipāta vaṇṇanā
                       ---------
                        vidhurajātakaṃ
      paṇḍu kīsiyāsi dubbalāti idaṃ satthā jetavane viharanto
paññāpāramiṃ ārabbha kathesi.
      Eka divasamhi bhikkhū dhammasabhāyaṃ kathaṃ samuṭṭhāpesuṃ āvuso
aho vata satthā mahāpañño puthupañño javanapañño hāsapañño
tikkhapañño nibbedhikapañño parappavādamaddano attano
paññānubhāvena khattiyapaṇḍitādīhi abhisaṅkhate sukhumapañhe bhinditvā te
dametvā nibbisevane katvā saraṇesu ceva sīlesu ca patiṭṭhapetvā
amatagāmimaggaṃ paṭipādesīti. Satthā āgantvā kāyanuttha bhikkhave
etarahi kathāya sannisinnāti pucchitvā bhante imāya nāmāti vutte
anacchariyaṃ bhikkhave yaṃ tathāgato paramābhisambodhiṃ patto parappavādaṃ
bhinditvā khattiyādayo vineyya purimabhavasmiṃ hi anuttaraṃ bodhiñāṇaṃ
pariyesantopi tathāgato paññavā parappavādamaddanoyeva tathāhi ahaṃ
vidhurapaṇḍitakāle saṭṭhīyojanubbedhe kāḷagiripabbatamuddhani puṇṇakaṃ nāma
yakkhasenāpatiṃ ñāṇabalena dametvā nibbisevanaṃ katvā pañcasīlesu
patiṭṭhapento attano jīvitadānaṃ dāpesinti vatvā tuṇhī ahosi
tehi yācito atītaṃ āhari.
      Atīte kururaṭṭhe indapattanagare dhanañjayakorabyo nāma rājā

---------------------------------------------------------------------------------------------
page200.
Rajjaṃ kāresi. Vidhurapaṇḍito nāma amacco tassa atthadhammānusāsako
ahosi. So madhurakatho mahādhammakathiko sakalajambūdīparājāno
hatthikantavīṇāsarena paluddhā hatthino viya attano madhuradhammadesanāya
palobhetvā tesaṃ sakaraṭṭhāni gantuṃ adadamāno buddhalīlāya
mahājanassa dhammaṃ desento mahantena yasena tasmiṃ nagare
paṭivasati. Bārāṇasiyaṃpi kho gihisahāyakā cattāro brāhmaṇamahāsālā
mahallakakāle kāmesu ādīnavaṃ disvā gehaṃ pahāya
himavantaṃ pavisitvā isipabbajjaṃ pabbajitvā abhiññā ca samāpattiyo
ca nibbattetvā vanamūlaphalāhārā tattheva ciraṃ vasitvā
loṇambilasevanatthāya cārikañcaramānā aṅgaraṭṭhe kālacampākanagaraṃ patvā
rājuyyāne vasitvā puna divase nagaraṃ bhikkhāya pavisiṃsu. Tattha
sahāyakā cattāro kuṭumbikā tesaṃ iriyāpathe pasīditvā vanditvā
bhikkhābhājanaṃ gahetvā ekekaṃ attano attano nivesanaṃ ānetvā
paṇītena āhārena parivisitvā paṭiññaṃ gahetvā uyyāne vasāpesuṃ.
Cattāro tāpasā catunnaṃ kuṭumbikānaṃ gehesu bhuñjitvā divāvihāratthāya
eko tāvatiṃsabhavanaṃ gacchati eko nāgabhavanaṃ gacchati eko
supaṇṇabhavanaṃ gacchati eko korabyassa rañño migājinaṃ nāma
uyyānaṃ gacchati. Tesu yo devalokaṃ gantvā divāvihāraṃ karoti.
So sakkassa yasaṃ oloketvā attano upaṭṭhākassa tameva vaṇṇeti.
Yo nāgabhavanaṃ gantvā divāvihāraṃ karoti. So nāgarājassa
sampattiṃ oloketvā attano upaṭṭhākassa tameva vaṇṇeti. Yo

Page 201-300.

page201.
Supaṇṇabhavanaṃ gantvā divāvihāraṃ karoti. So supaṇṇarājassa
vibhūtiṃ oloketvā attano upaṭṭhākassa tameva vaṇṇeti. Yo
korabyassa uyyānaṃ gantvā divāvihāraṃ karoti. So dhanañjayassa
sirisobhaggaṃ oloketvā attano upaṭṭhākassa tameva vaṇṇeti.
Te cattāro kuṭumbikā taṃ tadeva ṭhānaṃ patthentā dānādīni puññāni
katvā āyūhapariyosāne eko sakko hutvā nibbatti eko
saputtadāro nāgabhavane nāgarājā hutvā nibbatti eko simbalirukkhavimāne
supaṇṇarājā hutvā nibbatti eko dhanañjayarañño aggamahesiyā
kucchismiṃ nibbatti. Tepi cattāro tāpasā aparihīnajjhānā kālaṃ
katvā brahmaloke nibbattiṃsu. Tesu korabyakumāro vuḍḍhimanvāya
pitu accayena rajje patiṭṭhahitvā dhammena samena rajjaṃ kāresi.
So pana jūtacittako ahosi. So vidhurapaṇḍitassa ovāde ṭhatvā
dānaṃ deti sīlaṃ rakkhati uposathaṃ upavasi. So ekadivasaṃ
samādinnuposatho vivekamanubrūhissāmīti uyyānaṃ gantvā manuññaṭṭhāne
nisīditvā samaṇadhammaṃ akāsi. Sakkopi samādinnuposatho devaloke
palibodho hotīti manussaloke tameva uyyānaṃ gantvā manuññaṭṭhāne
nisīditvā samaṇadhammaṃ akāsi. Varuṇanāgarājāpi samādinnuposatho
nāgabhavane palibodho hotīti tattheva gantvā ekasmiṃ manuññaṭṭhāne
nisīditvā samaṇadhammaṃ akāsi. Supaṇṇarājāpi samādinnuposatho
supaṇṇabhavane palibodho hotīti tattheva gantvā ekasmiṃ
manuññaṭṭhāne nisīditvā samaṇadhammaṃ akāsi. Tepi cattāro janā

---------------------------------------------------------------------------------------------
page202.
Sāyaṇhasamaye sakasakaṭṭhānā nikkhamitvā maṅgalapokkharaṇītīre samāgantvā
aññamaññaṃ oloketvā pubbasinehavasena samaggā sammodamānā
hutvā aññamaññaṃ mettacittaṃ paccupaṭṭhapetvā madhurapaṭisanthāraṃ
katvā 1- sakkopi maṅgalasilātale nisīdi itare attano attano
yuttaṃ okāsaṃ ñatvā nisīdiṃsu. Atha ne sakko āha mayaṃpi
cattāro rājānova samādinnuposathā amhesu pana kassa sīlaṃ
mahantanti. Atha naṃ varuṇanāgarājā āha tumhākaṃpi tiṇṇaṃ janānaṃ
sīlato mayhameva sīlaṃ mahantanti. Kimettha kāraṇanti. Ayaṃ tāva
supaṇṇarājā amhākaṃ jātānampi ajātānampi paccāmitto ahaṃ
evarūpaṃ amhākaṃ jīvitakkhayakaraṃ paccāmittaṃ disvāpi tassa kopaṃ na
karomi iminā kāraṇena mama sīlaṃ mahantanti vatvā idaṃ dasanipāte
catuposathajātake paṭhamaṃ gāthamāha
                yo kopaneyye na karoti kopaṃ
                na kujjhati sappuriso kadāci
                kuddhopi so nāvīkaroti kopaṃ
                taṃ ve naraṃ samaṇamāhu loketi.
     Tattha yoti khattiyādīsu yokoci. Kopaneyyeti kujjhitabbayuttake
puggale khantīvādī viya kopaṃ na karoti. Kadācīti yo ca
kismiñci kāle na kujjhati. Kuddhopīti sace pana so sappuriso
kujjhati atha kuddhopi taṃ kopaṃ nāvīkaroti cūḷabodhitāpaso viya. Taṃ ve
@Footnote: 1 kariṃsu. tesu sakkoti yuttataraṃ

---------------------------------------------------------------------------------------------
page203.
Naranti mahārāja taṃ sappurisaṃ samitapāpatāya loke paṇḍitā
samaṇaṃ kathenti ime pana guṇā mayi santi tasmā mameva sīlaṃ
mahantanti.
     Taṃ sutvā supaṇṇarājā ayaṃ nāgo mama aggabhakkho yasmā
panāhaṃ evarūpaṃ aggabhakkhaṃ disvāpi khudaṃ adhivāsetvā āhārahetu
pāpaṃ na karomi tasmā mama sīlaṃ mahantanti vatvā gāthamāha
                onodaro yo sahate jighacchaṃ
                danto tapassī mitapānabhojano
                āhārahetu na karoti pāpaṃ
                taṃ ve naraṃ samaṇamāhu loketi.
     Tattha dantoti indriyadamanena samannāgato. Tapassīti tapanissitako.
Āhārahetu na karoti pāpanti jighacchāya pīḷitopi yo lāmakakammaṃ
na karoti dhammasenāpati sāriputtatthero viya ahaṃ pana ajja
āhārahetu pāpaṃ na karomi tasmā mama sīlaṃ mahantanti.
     Tato sakko devarājā ahaṃ nānappakāraṃ sukhapadaṭṭhānaṃ
devaloke sampattiṃ pahāya sīlaṃ rakkhanatthāya manussalokaṃ āgato
tasmā tumhākaṃ sīlato mama sīlaṃ mahantanti vatvā imaṃ gāthamāha
                khiḍḍaṃ ratiṃ vippajahitvā sabbaṃ
                na cālikaṃ bhāsati kiñci loke
                vibhūsanaṭṭhānā virato methunasmā
                taṃ ve naraṃ samaṇamāhu loketi.

---------------------------------------------------------------------------------------------
page204.
     Tattha khiḍḍanti kāyikavācasikakhiḍḍaṃ. Ratinti dibbakāmaguṇaratiṃ.
Kiñcīti appamattakaṃpi. Vibhūsanaṭṭhānāti maṃsavibhūsā ca chavivibhūsā
ca dve vibhūsā tattha ajjhoharaṇiyāhāro maṃsavibhūsā nāma
mālāgandhādīni chavivibhūsā nāma yena akusalacittena sādiyati tantassa
ṭhānaṃ tato paṭivirato. Methunasmāti methunasevanato ca yo
paṭivirato. Taṃ ve naraṃ samaṇamāhu loketi ahaṃ pana ajja devaccharā
pahāya idhāgantvā samaṇadhammaṃ karomi tasmā mama sīlaṃ mahantanti.
     Evaṃ sakkopi attano sīlameva vaṇṇeti.
     Taṃ sutvā dhanañjayarājā ahaṃ ajja mahantaṃ pariggahaṃ
soḷasasahassāhi nāṭakitthīhi paripuṇṇaṃ antepuraṃ pariccajitvā uyyāne
samaṇadhammaṃ karomi tasmā mama sīlaṃ mahantanti vatvā imaṃ gāthamāha
                pariggahaṃ lobhadhammañca sabbaṃ
                ye ve pariññāya pariccajanti
                dantaṃ ṭhitattaṃ amamaṃ nirāsaṃ
                taṃ ve naraṃ samaṇamāhu loketi.
     Tattha pariggahanti nānappakāraṃ vatthukāmaṃ. Lobhadhammanti tasmiṃ
uppajjanataṇhaṃ. Pariññāyāti ñātapariññā tīraṇapariññā
pahānapariññāti imāhi tīhi pariññāhi parijānitvā tattha khandhādīnaṃ
sabhāvajānanaṃ ñātapariññā nāma khandhesu aguṇaṃ upadhāretvā tīraṇaṃ
tiraṇapariññā nāma tesu dosaṃ disvā chandarāgassāpakaḍḍhanaṃ
pahānapariññā nāma ye imāhi tīhi pariññāhi parijānitvā

---------------------------------------------------------------------------------------------
page205.
Vatthukāmakilesakāme pariccajanti chaḍḍetvā gacchanti. Dantanti nibbisevanaṃ
ṭhitattanti micchāvitakkābhāvena ṭhitasabhāvaṃ. Amamanti mamāyanataṇhāya
virahitaṃ. Nirāsanti puttadārādīhi nirāsacittaṃ. Taṃ ve naranti taṃ
evarūpaṃ puggalaṃ samaṇanti vadanti.
     Iti te sabbepi attano attano sīlameva mahantanti vaṇṇetvā
dhanañjayaṃ pucchiṃsu mahārāja atthi pana koci tumhākaṃ santike
paṇḍito yo no imaṃ kaṅkhaṃ vinodeyyāti. Āma mahārāja mama
atthadhammānusāsako asamadhuro vidhurapaṇḍito nāma atthi so no kaṃkhaṃ
vinodessati tassa santikaṃ gacchāmāti. Te sādhūti sampaṭicchiṃsu.
Atha sabbe te uyyānā nikkhamitvā dhammasabhāyaṃ gantvā dhammāsanaṃ
alaṅkārāpetvā bodhisattaṃ pallaṅkavaramajjhe nisīdāpetvā paṭisanthāraṃ
katvā ekamantaṃ nisinnāva paṇḍita amhākaṃ kaṅkhā uppannā taṃ
vinodehīti vatvā imaṃ gāthamāhaṃsu
                pucchāma kattāramanomapaññaṃ
                kathāsu no viggaho atthi jāto
                chindajja kaṅkhaṃ vicikicchitāni
                tayajja kaṅkhaṃ vitaremu sabbeti
     tattha kattāranti kattabbayuttakaṃ kāraṇākāraṇaṃ jānanasamatthaṃ
tuvaṃ. Viggaho atthi jātoti eko sīlaviggaho sīlavivādo uppanno
atthi. Chindajjāti amhākaṃ taṃ kaṅkhaṃ tāni vicikicchitāni vajirena
sineruṃ paharanto viya sakko ajja chinda. Vitaremūti vitareyyāma.

---------------------------------------------------------------------------------------------
page206.
     Atha paṇḍito tesaṃ vacanaṃ sutvā mahārāja tumhākaṃ sīlaṃ
nissāya uppannā vivādakathā kathaṃ dukkathitaṃ sukathitaṃ vā jānissāmīti
vatvā imaṃ gāthamāha
                ye paṇḍitā atthadassā bhavanti
                bhāsanti te yoniso tattha kāle
                kathannu kathānaṃ abhāsitānaṃ
                atthaṃ nayeyyuṃ kusalā janindāti.
     Tattha atthadassāti atthadassanasamatthā. Tattha kāleti tasmiṃ
viggahe ārocite yuttapattakāle paṇḍitā tamatthaṃ ācikkhantā
yoniso bhāsanti. Atthaṃ nayeyyuṃ kusalāti kusalā chekāpi samānā
abhāsitānaṃ kathānaṃ kathaṃ nu atthaṃ ñāṇena nayeyyuṃ upaparikkheyyuṃ.
Janindāti rājāno ālapati. Tasmā idantāva me vadetha.
     Mahāsatto āha
                kathaṃ have bhāsati nāgarājā
                kathaṃ pana garuḷo venateyyo
                gandhabbarājā pana kiṃ vadesi
                kathaṃ pana kurūnaṃ rājaseṭṭhoti.
                Tattha gandhabbarājāti sakkaṃ sandhāyāha.
     Athassa te gāthamāhaṃsu
                khantiṃ have bhāsati nāgarājā
                appāhāraṃ garuḷo venateyyo

---------------------------------------------------------------------------------------------
page207.
                Gandhabbarājā rativippahānaṃ
                akiñcanaṃ kurūnaṃ rājaseṭṭhino.
     Tassattho paṇḍita nāgarājā tāva kopaneyyepi puggale
akkopanasaṃkhātaṃ adhivāsanakhantiṃ vaṇṇeti garuḷo appāhārasaṃkhātaṃ
āhārahetu pāpassa akaraṇaṃ vaṇṇeti sakko pañcakāmaguṇe
rativippahānaṃ vaṇṇeti kururājā nippalibodhabhāvaṃ vaṇṇetīti.
     Tesaṃ kathaṃ sutvā mahāsatto imaṃ gāthamāha
                sabbāni etāni subhāsitāni
                na hettha dubbāsitamatthi kiñci
                yasmiñca etāni patiṭṭhitāni
                ārāvanābhyā susamohitāni
                catūhi dhammehi samaṅgibhūtaṃ
                taṃ ve naraṃ samaṇamāhu loketi.
     Tattha etānīti etāni cattāripi guṇajātāni yasmiṃ puggale
sakaṭanābhiyaṃ suṭṭhu samohitāni ārāni viya supatiṭṭhitāni catūhi cetehi
dhammehi samannāgataṃ taṃ puggalaṃ paṇḍitā samaṇaṃ āhu loketi.
     Evaṃ mahāsatto catunnaṃpi sīlaṃ ekasamameva akāsi.
     Taṃ sutvā cattāro janā haṭṭhatuṭṭhā thutiṃ karontā imaṃ
gāthamāhaṃsu
     tuvaṃ nu seṭṭho tvamanuttarosi
     tvaṃ dhammagū dhammavidū sumedho

---------------------------------------------------------------------------------------------
page208.
                Paññāya pañhaṃ samaviggahitvā
                accheccha dhīro vicikicchitāni
                accheccha kaṅkhaṃ vicikicchitāni
                cundo yathā nāgadantaṃ kharenāti.
      Tattha tvamanuttarosīti tvaṃ anuttarosi natthi tayā uttaritaro
nāma. Dhammagūti dhammassa gopako ceva dhammaññū ca. Dhammavidūti
pākaṭadhammo. Sumedhoti sundarapañño. Paññāyāti attano
paññāya amhākaṃ pañhaṃ suṭṭhu atigaṇhitvā idamettha kāraṇanti
yathābhūtaṃ ñatvā. Acchecchāti tvaṃ dhīro amhākaṃ vicikicchitāni
chinda evaṃ chindanto ca chindajja kaṅkhaṃ vicikicchitānīti imaṃ amhākaṃ
āyācanaṃ sampādento. Cundo yathā nāgadantaṃ kharenāti yathā
dantakāro sakkaccena hatthidantaṃ chindeyya evaṃ chindāti attho.
      Evaṃ te cattāropi tassa pañhābyākaraṇena tuṭṭhamānasā
ahesuṃ. Atha naṃ sakko dibbadukulena pūjesi garuḷo suvaṇṇamālāya
pūjesi varuṇanāgarājā maṇinā pūjesi dhanañjayarājā gavasahassādīhi pūjesi.
Te evamāhaṃsu
                nīluppalābhaṃ vimalaṃ anagghaṃ
                vatthaṃ idaṃ dhūmasamānavaṇṇaṃ
                pañhassa veyyākaraṇena tuṭṭho
                dadāmi te dhammapūjāya dhīra
                suvaṇṇamālaṃ satapattaphullaṃ

---------------------------------------------------------------------------------------------
page209.
                Sakesaraṃ ratanasahassamaṇḍitaṃ
                pañhassa veyyākaraṇena tuṭṭho
                dadāmi te dhammapūjāya dhīra
                maṇiṃ anagghaṃ ruciraṃ pabhassaraṃ
                kaṇṭhāvasantaṃ maṇibhūsitamme
                pañhassa veyyākaraṇena tuṭṭho
                dadāmi te dhammapūjāya dhīra
                gavaṃ sahassaṃ usabhañca nāgaṃ
                ājaññayutte ca rathe dasa ime
                pañhassa veyyākaraṇena tuṭṭho
                dadāmi te gāmavarāni soḷasāti.
     Evaṃ sakkādayo mahāsattaṃ pūjetvā sakaṭṭhānameva agamaṃsu.
                   Catuposathakaṇḍaṃ niṭṭhitaṃ.
     Tesu nāgarājassa bhariyā vimalādevī nāma. Sā tassa gīvāyaṃ
pilandhanamaṇiṃ apassantī pucchi deva kuhiṃ pana te maṇīti. Bhadde
candabrāhmaṇaputtassa vidhurapaṇḍitassa dhammakathaṃ sutvā pasannacitto
ahaṃ tena maṇinā taṃ pūjesiṃ na kevalañca ahameva sakkopi naṃ
dibbadukulena pūjesi supaṇṇarājā suvaṇṇamālāya pūjesi dhanañjayarājā
gavasahassādīhi taṃ pūjesīti. Vimalā dhammakathiko so devāti
bhadde kiṃ vadesi sakalajambūdīpatale buddhuppādakālo viya pavattati
sakalajambūdīpe ekasatarājāno tassa madhuradhammakathāya bajjhitvā

---------------------------------------------------------------------------------------------
page210.
Hatthikantavīṇāsarena paluddhā mattavaravāraṇā viya attano attano
raṭṭhāni na gacchanti evarūpo so madhuradhammakathikoti tassa guṇaṃ
vaṇṇesi. Sā vidhurapaṇḍitassa guṇakathaṃ sutvā tassa dhammakathaṃ
sotukāmā hutvā cintesi sacāhaṃ vakkhāmi deva ahaṃ tassa dhamma
kathaṃ sotukāmā idheva naṃ ānehīti na me taṃ ānessati yannūnāhaṃ
tassa hadaye dohaḷo me uppannoti gilānālayaṃ kareyyanti. Sā
tathā katvā paricārikānaṃ saññaṃ datvā sirisayane nipajji. Nāgarājā
upaṭṭhānavelāya taṃ apassanto pucchati kuhiṃ vimalāti. Paricārikāhi
gilānā devāti vutte so uṭṭhāyāsanā tassā santikaṃ gantvā
sayanapasse nisīditvā tassā sarīraṃ parimajjanto paṭhamaṃ gāthamāha
                paṇḍu kīsiyāsi dubbalā
                vaṇṇarūpe na tavedisaṃ pure
                vimale akkhāhi pucchitā
                kīdisī tuyhaṃ sarīravedanāti.
     Tattha paṇḍūti paṇḍupalāsavaṇṇā. Kīsiyāti kīsā.
Dubbalāti appathāmā. Vaṇṇarūpe na tavedisaṃ pureti tava vaṇṇasaṃkhātaṃ
rūpaṃ pure īdisaṃ nāhosi niddosaṃ anavajjaṃ taṃ idāni parivattetvā
amanuññabhāvaṃ jātaṃ. Vimaleti taṃ ālapati.
     Athassa sā ācikkhantī dutiyaṃ gāthamāha
                dhammo manujesu mātīnaṃ
                dohaḷo nāma janinda vuccati

---------------------------------------------------------------------------------------------
page211.
                Dhammāhaṭaṃ nāgakuñjara
                vidhurassa hadayābhipatthayeti.
    Tattha dhammoti sabhāvo. Mātīnanti itthīnaṃ. Janindāti
nāgajanassa inda. Dhammāhaṭaṃ nāgakuñjara vidhurassa hadayābhipatthayeti
nāgaseṭṭha ahaṃ dhammena samena asāhasiyakammena āhaṭaṃ vidhurassa hadayaṃ
abhipatthayāmi. Taṃ me labhamānāya jīvitaṃ atthi alabhamānāya idheva
maraṇanti tassa paññaṃ sandhāyevamāha.
     Taṃ sutvā nāgarājā tatiyaṃ gāthamāha
                candaṃ kho tvaṃ vimale dohaḷāyasi
                suriyaṃ vā athavāpi mālutaṃ
                dullabhe hi vidhurassa dassane
                ko vidhuraṃ idha ānayissatīti.
     Tattha dullabhehi vidhurassa dassaneti asamadhurassa vidhurassa
dassanameva dullabhaṃ. Tassa hi sakalajambūdīparājāno dhammikaṃ
rakkhāvaraṇaguttiṃ paccupaṭṭhapetvā vicaranti. Passituṃpi naṃ koci na
labhati taṃ idha ko ānayissatīti.
     Sā tassa vacanaṃ sutvā alabhamānāya me idheva maraṇanti
parivattitvā tassa piṭṭhiṃ datvā sāṭakakaṇṇena mukhaṃ pidahitvā
nipajji. Nāgarājā attano sirigabbhaṃ gantvā sayanapiṭṭhe nisinno
vimalā vidhurassa hadayamaṃsaṃ āharāpetīti saññī hutvā paṇḍitassa
hadayaṃ alabhantiyā vimalāya jīvitaṃ natthi kathannu kho tassa hadayamaṃsaṃ

---------------------------------------------------------------------------------------------
page212.
Labhissāmīti cintesi. Athassa dhītā irandatī nāma nāgakaññā
sabbālaṅkārapaṭimaṇḍitā mahantena sirivilāsena pitu upaṭṭhānaṃ āgatā
pitaraṃ vanditvā ekamantaṃ ṭhitā pitu indriyavikāraṃ disvā tāta ativiya
domanassappattosi kinnu kho kāraṇanti pucchantī gāthamāha
                kinnu tāta tuvaṃ pajjhāyasi
                padumaṃ hatthagataṃva te mukhaṃ
                kiṃ dummanarūposi issara
                mā tvaṃ soci amittatāpanāti.
     Tattha pajjhāyasīti punappunaṃ cintesi. Hatthagatanti hatthena
parimadditaṃ padumaṃ viya te mukhaṃ jātaṃ. Issarāti pañcayojanasatikassa
maṇḍalanāgabhavanassa sāmi.
     So dhītu vacanaṃ sutvā nāgarājā tamatthaṃ ārocento imaṃ
gāthamāha
                mātā hi tava irandati
                vidhurassa hadayaṃ dhaniyyati
                dullabhe hi vidharassa dassane
                ko vidhuraṃ idhamānayissatīti.
     Tattha dhaniyyatīti pattheti. Atha naṃ amma mama santike vidhuraṃ
ānetuṃ samattho natthi tvaṃ mātu jīvitaṃ dehi vidhurassa hadayaṃ ānetuṃ
samatthaṃ bhattāraṃ pariyesāhīti taṃ uyyojento upaḍḍhagāthamāha
                bhattāraṃ pariyesanaṃ cara

---------------------------------------------------------------------------------------------
page213.
                Yo vidhuraṃ idhamānayissatīti.
     Tattha carāti carāhi.
     Iti so kilesābhibhūtabhāvena dhītu ananucchavikaṃpi kathaṃ kathesi.
Tena vuttaṃ.
                Pituno ca sā sutvāna vākyaṃ
                rattiṃ nikkhamma avassutī carīti.
     Tattha avassutī carīti bhikkhave sā nāgamāṇavikā pituvacanaṃ
sutvā pitaraṃ assāsetvā mātu santikaṃ gantvā taṃpi assāsetvā
attano sirigabbhaṃ gantvā sabbālaṅkārehi attānaṃ alaṅkaritvā ekaṃ
kusumbhavatthaṃ nivāsetvā ekaṃ ekaṃsaṃ karitvā tameva rattiṃ udakaṃ
dvidhā katvā nāgabhavanato nikkhamitvā himavantappadese samuddatīre
ṭhitaṃ saṭṭhīyojanubbedhaṃ ekaghanaṃ kāḷāgiripabbataṃ nāma añjanagiriṃ gantvā
avassutī kilesāvassutī bhattāraṃ pariyesanaṃ carīti attho. Yāni
himavantappadese vaṇṇagandhasampannāni pupphāni tāni āharitvā
sakalapabbatamuddhani maṇiagghikaṃ viya alaṅkaritvā upari tale
pupphasantharaṃ katvā manoramenākārena naccitvā madhuragītaṃ gāyantī
sattamaṃ gāthamāha
                ke gandhabbe ca rakkhase
                nāge ke kiṃpurise ca mānuse
                ke paṇḍite sabbakāmadade
                dīgharattaṃ bhattā me bhavissatīti.

---------------------------------------------------------------------------------------------
page214.
     Tattha ke gandhabbe ca rakkhase nāgeti ko gandhabbo vā
rakkhaso vā nāgo vā. Ke paṇḍite sabbakāmadadeti ko etesu
gandhabbādīsu paṇḍito sabbakāmaṃ dātuṃ samattho yo vidhurassa dahayamaṃsaṃ
dohaḷaniyā mama mātu manorathaṃ matthakaṃ pāpetvā mayhaṃ
dīgharattaṃ bhattā bhavissatīti.
     Tasmiṃ khaṇe vessavaṇamahārājassa bhāgineyyo puṇṇako
nāma yakkhasenāpati tigāvutappamāṇaṃ manomayasindhavaṃ abhiruhitvā
kāḷapabbatamatthake manosilātale yakkhasamāgamaṃ gacchanto taṃ tassā
gītasaddaṃ assosi. Anantare attabhāve anubhūtapubbāya itthiyā
gītasaddo chaviādīni chinditvā aṭṭhimiñjaṃ āhacca aṭṭhāsi. So
paṭibaddhacitto hutvā assaṃ parivattitvā sindhavapiṭṭhe nisinnova
bhadde ahaṃ mama paññāya dhammena samena vidhurassa hadayaṃ ānetuṃ
samattho mā cintayīti taṃ assāsento aṭṭhamaṃ gāthamāha
                assāsa hessāmi te pati
                bhattā te hessāmi anindalocane
                paññāhi mama tathāvidhāhi
                assāsa hessasi bhariyā mamanti.
     Tattha anindalocaneti aninditabbalocane. Tathāvidhāhīti vidhurassa
hadayamaṃsaṃ āharaṇasamatthāhi. Assāsāti assāsāhi assāsaṃ
paṭilabhāhi attamanā hohi. Hessasīti bhavissasi.
     Tena vuttaṃ

---------------------------------------------------------------------------------------------
page215.
                Avacāsi puṇṇakaṃ irandatī
                pubbapathānugatena cetasā
                ehi gacchāma pitu mamantike
                eseva te etamatthaṃ pavakkhatīti.
     Tattha pubbapathānugatena cetasāti antare attabhāve
anubhūtapubbasāmike tasmiṃ pubbapatheneva anugatena cetasā. Ehi gacchāmāti
bhikkhave so yakkhasenāpati evaṃ vatvā imaṃ assapiṭṭhiṃ āropetvā
nessāmīti cintetvā pabbatamatthake otaritvā tassā hatthaṃ gahaṇatthaṃ
hatthaṃ pasāresi. Sā attano hatthaṃ gaṇhituṃ adatvā tena
pasāritahatthaṃ sayaṃ gahetvā sāmi nāhaṃ anāthā mayhaṃ pitā varuṇo nāma
nāgarājā mātā vimalā nāma ehi mama pitu santikaṃ gacchāma
eseva te yathā amhākaṃ maṅgalakiriyāya bhavitabbaṃ evaṃ etamatthaṃ
pavakkhatīti avacāsi.
     Tamatthaṃ pakāsento satthā āha
         alaṅkatā suvasanā     mālinī candanussadā
         yakkhaṃ hatthe gahetvāna pitusantikamupāgamīti.
     Tattha pitu santikamupāgamīti pitu santikaṃ upāgami. Puṇṇakopi
yakkho paṭihāretvā nāgarājassa santikaṃ gantvā irandatiṃ
yācanto āha
                nāgavara vaco suṇāhi me
                paṭirūpaṃ paṭipajja suṅkayaṃ

---------------------------------------------------------------------------------------------
page216.
                Paṭthemihaṃ arandatiṃ
                tāya samaṅgiṃ karohi maṃ tuvaṃ
       sataṃ hatthī sataṃ assā       sataṃ assatarī rathā
       sataṃ balabhiyyo puṇṇā       nānāratanassa kevalā
       te nāga paṭipajjassu       dhītaraṃ dehi irandatinti.
     Tattha suṅkayanti attano kulappadesānurūpaṃ dhītu suṅkadhanaṃ paṭipajja
gaṇhāhi. Tāya samaṅgiṃ karohi maṃ tuvanti maṃ tāya saddhiṃ
samaṅgībhūtaṃ karohi. Balabhiyyoti bhaṇḍasakaṭāyo. Nānāratanassa
kevalāti nānāratanassa sakalapuṇṇā.
     Atha naṃ nāgarājā āha
         yāva āmantaye ñātī    mitte ca suhadajjane
         anāmantaṃ katakammaṃ       taṃ pacchā anutappatīti.
     Tattha yāva āmantayeti bho yakkhasenāpati ahaṃ tuyhaṃ dhītaraṃ
demi no na demi thokaṃ pana āgamehi yāva āmantaye ñātīti
ñātakepi yāva jānāpemi. Taṃ pacchā anutappatīti itthiyo hi
gatagataṭṭhāne abhiramantipi nābhiramantipi anabhiratikāle ñātakādayo
amhehi saddhiṃ anāmantetvā kataṃ kammaṃ nāma evarūpaṃ hotīti
ussukkaṃ na karonti evantaṃ kammaṃ pacchā anutāpaṃ āvahatīti
vadati.
         Tato so varuṇo nāgo   pavisitvā nivesanaṃ
         bhariyaṃ āmantayitvāna     idaṃ vacanamabravi

---------------------------------------------------------------------------------------------
page217.
         Ayaṃ so puṇṇako yakkho   yācati maṃ irandatiṃ
         bahunā vittalābhena      tassa dema piyaṃ mamanti.
     Tattha pavisitvāti puṇṇakaṃ tattheva ṭhapetvā sayaṃ uṭṭhāya
yatthassa bhariyā nipannā taṃ nivesanaṃ pavisitvā. Piyaṃ mamanti mama
piyaṃ dhītaraṃ tassa bahuvittalābhena demāti pucchati.
     Vimalā āha
         na dhanena na vittena 1-  labbhā amhaṃ irandatī
                sace hi kho hadayaṃ paṇḍitassa
                dhammena laddhā idha māhareyya
                etena vittena kumāri labbhā
                nāññaṃ dhanaṃ uttariṃ patthayāmāti.
     Tattha amhaṃ irandhatīti amhākaṃ dhītā irandatī. Etena
cittenāti etena tuṭṭhākāreneva
         tato so varuṇo nāgo   nikkhamitvā nivesanā
         puṇṇakāmantayitvāna      idaṃ vacanamabravi
         na dhanena na vittena     labbhā amhaṃ irandatī
                sace tuvaṃ hadayaṃ paṇḍitassa
                dhammena laddhā idhamāharesi
                etena vittena kumāri labbhā
                nāññaṃ dhanaṃ uttariṃ patthayāmāti.
@Footnote: 1 cittenātipi pāṭho

---------------------------------------------------------------------------------------------
page218.
     Tattha puṇṇakāmantayitvānāti puṇṇakaṃ āmantayitvā.
     Puṇṇako āha
                yaṃ paṇḍito tyeke vadanti loke
                tameva bāloti punāhu aññe
                akkhāhi me vippavadanti cettha
                kaṃ paṇḍitaṃ nāga tuvaṃ vadesīti.
     Tattha yaṃ paṇḍitoti so kira hadayaṃ paṇḍitassāti sutvā
cintesi yaṃ eke paṇḍitoti vadanti tameva aññe bāloti kathenti
kiñcāpi me irandatiyā vidhuroti akkhātaṃ tathāpi tattato jānituṃ
pucchissāmi nanti tasmā evamāha.
     Nāgarājā āha
                korabyarājassa dhanañjayassa
                yadi te suto vidhuro nāma kattā
                ānehi taṃ paṇḍitaṃ dhammaladdhā
                irandatī pādacarāva te hotūti.
     Tattha dhammaladdhāti dhammena labhitvā. Pādacarāvāti pādaparicārikā
hutvā
                idañca sutvā varuṇassa vākyaṃ
                uṭṭhāya yakkho paramappītito
                tattheva santo purisaṃ asaṃsi
                ānehi ājaññamidheva yuttanti.

---------------------------------------------------------------------------------------------
page219.
     Tattha asaṃsīti attano upaṭṭhākaṃ āṇāpesi. Ājaññanti
kāraṇākāraṇajānanakaṃ sindhavaṃ. Yuttanti kappitaṃ.
         Jātarūpamayā kaṇṇā    kācamhicamayā khurā
         jambonadassa pākassa   suvaṇṇassa uracchadoti.
     Tattha jātarūpamayāti tameva sindavaṃ vaṇṇento āha. Tassa hi
manomayasindhavassa jātarūpamayā kaṇṇā. Kācamhicamayā khurāti tassa
khurā rattamaṇimayāti attho. Jambonadassa pākassāti jamborasato
jātassa pākassa rattasuvaṇṇassa mayo uracchado.
     So puriso tāvadeva taṃ sindhavaṃ ānesi. Puṇṇako taṃ
abhiruyha ākāsena pakkhanditvā vessavaṇassa santikaṃ gantvā
nāgabhavanaṃ vaṇṇetvā taṃ pavuttiṃ ārocesi. Tassa atthassa
pakāsanatthaṃ idaṃ vuttaṃ
         devavāhavahaṃ yānaṃ   assamāruyha puṇṇako
                alaṅkato kappitakesamassu
                pakkāmi vehāyasamantalikkhe
                sapuṇṇako kāmarāgena giddho
                irandatiṃ nāgakaññaṃ jigiṃsaṃ
                gantvāna taṃ bhūtapatiṃ yasassiṃ
                iccabravi vessavaṇakuveraṃ
                bhogavatī nāma mandire
                vāsā hiraññavatīti vuccati

---------------------------------------------------------------------------------------------
page220.
                Nagare nimmite kāñcanamaye
                maṇḍalassa uragassa niṭṭhitaṃ
                aṭṭālakā oṭṭhagīviyo
                lohitaṅgassa masāragallino
                pāsādettha silāmayā
                sovaṇṇaratanena chāditā
                ambātilakā ca jambuyo
                sattapaṇṇā muccalindaketakā
                piyaṅgukā uddālakā sahā
                upari bhaṇḍakā sinduvāritā
                campeyyakā nāgamallikā
                bhaginīmālā atthettha koliyā
                ete dumā parināmitā
                sobhayanti uragassa mandire
         khajjurettha silāmayā     sovaṇṇadhuvapupphitā (bahū)
                yattha vasatopapātiko
                nāgarājā varuṇo mahiddhiko
                tassa komārikā bhariyā
                vimalā kāñcanavelliviggahā
                kāḷā taruṇāva uggatā
                picumaṇḍatthanī 1- cārudassanā
@Footnote: 1 pucimandathanītipi pāṭho

---------------------------------------------------------------------------------------------
page221.
                Lākhārasarattasucchavī
                kaṇikārāva nivātapupphitā
                tidivokkacarāva accharā
                vijjuvabbhaghanāva nissitā
                sā dohaḷinī suvimhitā
                vidhurassa hadayaṃ dhanīyati
                taṃ nesaṃ dadāmi issara
                tena te denti irandatiṃ mamanti.
     Tattha devavāhavahanti vahitabbo vāho devasaṃkhātaṃ vāhaṃ vahatīti
devavāhavaho. Yānanti nayanti gacchanti etenāti yānaṃ.
Kappitakesamassūti maṇḍanavasena susaṃvihitakesamassu. Devānaṃ pana
kesamassukammaṃ nāma natthi vicittakathitena kathanti. Jigiṃsanti patthayanto.
Vessavaṇanti visānāya rājadhāniyā issararājānaṃ. Kuveranti evaṃ
nāmakaṃ. Bhogavatī nāmāti sampannabhogatāya evaṃ laddhanāmaṃ.
Mandireti mandiraṃ bhavananti attho. Vāsā hiraññavatīti nāgarājassa
vasanaṭṭhānattā vāsāti ca kāñcanavatiyā suvaṇṇapākāreneva
parikkhittattā hiraññavatīti ca vuccati. Nagare nimmiteti nagaraṃ nimmitaṃ.
Kāñcanamayeti suvaṇṇamayaṃ. Maṇḍalassāti bhogamaṇḍalena
samannāgatassa. Niṭṭhitanti karaṇapariniṭṭhitaṃ. Oṭṭhagīviyoti
oṭṭhagīvasaṇṭhānena katā. Lohitaṅgassa masāragallinoti rattamaṇimayā
masāragallamayā aṭṭālakā. Pāsādetthāti ettha nāgabhavane

---------------------------------------------------------------------------------------------
page222.
Pāsādā. Silāmayāti maṇimayā. Sovaṇṇaratanenāti
suvaṇṇasaṃkhātena ratanena suvaṇṇiṭṭhakāhi chāditāti attho. Sahāti
sahakārā. Upari bhaṇḍakāti pārichattakadumā. Uddālakāti
uddālakajātikāyeva rukkhā. Campeyyakā nāgamallikāti campeyyakāca
nāgā ca mallikā ca. Bhaginimālā atthettha koliyāti bhaginīmālā
ceva atthi ettha nāgabhavane koliyā ca nāma rukkhā. Ete
dumā parināmitāti ete pupphūpagā phalūpagā rukkhā aññamaññaṃ
saṃghaṭasākhā parināmitā ākulasamākulā. Khajjuretthāti khajjurarukkhā
ettha. Silāmayāti indanīlamaṇimayā. Sovaṇṇadhuvapupphitāti te
pana suvaṇṇapupphehi niccaṃ pupphitā. Yattha vasatopapātikoti yattha
nāgabhavane upapātiko nāgarājā vasati. Kāñcanavelliviggahāti
suvaṇṇarāsisassirīkasarīrā. Kāḷā taruṇāva uggatāti vilāsayuttatāya
mandavāteritā kāḷavallīpavālā viya uggatā. Picumaṇḍatthanīti
nimbaphalasaṇṭhānathanayugalā. Lākhārasarattasucchavīti hatthapādatalacchaviṃ
sandhāya vuttaṃ. Tidivokkacarāti tidasabhavanacarā. Vijjuvabbhaghanāti
abbhaghanato ghanabalāhakantarato nissitā vijjulatā viya. Taṃ nesaṃ
dadāmīti taṃ tassa hadayaṃ ahaṃ tesaṃ demi evaṃ jānassu. Issarāti
mātulaṃ ālapati.
     Iti so vessavaṇena ananuññāto gantuṃ avisahitvā taṃ
anujānāpetuṃ etāhi ettakāhi gāthāhi kathesi. Vessavaṇo pana
tassa kathaṃ na suṇoti. Kiṃ kāraṇāti. Dvinnaṃ devaputtānaṃ

---------------------------------------------------------------------------------------------
page223.
Vimānaaṭṭaṃ upacchindati. Puṇṇako attano vacanassa asutabhāvaṃ
ñatvā jitadevaputtassa santikaṃ gantvā aṭṭhāsi. Vessavaṇo aṭṭaṃ
vicinitvā parājitaṃ anuṭṭhāpetvā itaraṃ gaccha tava vimāne vasāhīti
āha. Puṇṇako gaccha tavanti vuttakkhaṇeyeva mayhaṃ mātulena
mama pesitabhāvaṃ jānathāti katipaye devaputte sakkhī katvā heṭṭhā
vuttanayeneva sindhavaṃ āharāpetvā taṃ abhiruhitvā pakkāmi.
         Tamatthaṃ pakāsento satthā āha
                so puṇṇako bhūtapatiṃ yasassiṃ
                āmantaya vessavaṇaṃ kuveraṃ
                tattheva santo purisaṃ asaṃsi
                ānehi ājaññamidheva yuttaṃ
         jātarūpamayā kaṇṇā      kācamhicamayā khurā
         jambonadassa pākassa     suvaṇṇassa uracchado
         devavāhavahaṃ yānaṃ       assamāruyha puṇṇako
                alaṅkato kappitakesamassu
                pakkāmi vehāya samantalikkheti.
         Tattha āmantayāti āmantetvā.
         So okāsena gacchantoyeva cintesi vidhurapaṇḍito
mahāparivāro na sakkā mayā taṃ gaṇhituṃ dhanañjayakorabyo pana jūtacittako
taṃ jūtena jinitvā vidhuraṃ gaṇhissāmi ghare panassa bahūni ratanāni
appagghena lakkhena ratanena jūtaṃ na kīḷissati yo rājānaṃ jinissati so

---------------------------------------------------------------------------------------------
page224.
Mahaggharatanaṃ harituṃ vaṭṭati aññaṃ ratanaṃ rājā na gaṇhissati rājagahanagarasāmante
vipulapabbatantare cakkavattirañño paribhogaṃ maṇiratanaṃ
atthi mahānubhāvaṃ taṃ gahetvā tena rājānaṃ palobhetvā rājānaṃ
janissāmīti. So tathā akāsi.
     Tamatthaṃ pakāsento satthā āha
                so agamā rājagahaṃ surammaṃ
                aṅgassa rañño nagaraṃ durāsadaṃ
                bahutabhakkhaṃ bahuannapānaṃ
                masakkasāraṃ viya vāsavassa
                mayūrakoñcagaṇasaṃghuṭṭhaṃ
                dijābhisaṃghuṭṭhaṃ dijasaṃghasevitaṃ
                nānāsakuṇābhirudaṃ suvaṅgaṇaṃ
                pupphābhikiṇṇaṃ himavaṃva pabbataṃ
                sapuṇṇako vipulamabhiruyha
                siluccayaṃkiṃpurisā bhikiṇṇaṃ
                anvesamāno maṇiratanaṃ oḷāraṃ
                tamaddasa pabbatakūṭamajjheti.
     Tattha aṅgassa raññoti tadā aṅgassa rañño magadharajjaṃ
ahosi. Tena vuttaṃ. Durāsadanti paccatthikehi durāsadaṃ.
Masakkasāraṃ viya vāsavassāti masakkasārasaṃkhāte sinerupabbate māpitattā
masakkasāranti laddhanāmaṃ vāsavassa bhavanaṃ viya. Dijābhisaṃghuṭṭhanti

---------------------------------------------------------------------------------------------
page225.
Aññehi pakkhīhi abhisaṃghuṭṭhaṃ ninnāditaṃ. Nānāsakuṇābhirudanti madhurassarena
gāyantehi viya nānāvidhehi sakuṇehi abhirudaṃ abhigītanti
attho. Suvaṅgaṇanti sundaraaṅgaṇaṃ manuññatalaṃ. Himavaṃva pabbatanti
himavantaṃ pabbataṃ viya. Vipulamabhiruyhāti bhikkhave so puṇṇako
evarūpaṃ vipulapabbataṃ abhiruyha. Pabbatakūṭamajjheti pabbatakūṭabbhantare
taṃ maṇiṃ addasa.
                Disvā maṇiṃ pabhassaraṃ jotimantaṃ
                dhanārahaṃ maṇiratanaṃ uḷāraṃ
                daddalhamānaṃ yasasā yasassinaṃ
                obhāsatī vijjurivantalikkhe
                tamaggahī veḷuriyaṃ mahagghaṃ
                manoharannāma mahānubhāvaṃ
                ājaññamāruyha anomavaṇṇo
                pakkāmi vehāyasamantalikkheti.
     Tattha dhanāharanti manasā abhipaṭṭhitassa dhanassa āharaṇasamatthaṃ.
Daddalhamānanti jajjalamānaṃ. Yasasāti mahāparivāramaṇigaṇena.
Obhāsatīti taṃ maṇiratanaṃ ākāse vijjuriva obhāsati. Tamaggahīti taṃ
maṇiratanaṃ aggahi. Manoharannāmāti manasā cintitaṃ āharituṃ sakkotīti
evaṃ laddhanāmaṃ. Taṃ maṇiratanaṃ kumbhiro nāma yakkho kumbhaṇḍasatasahassaparivāro
rakkhati. So pana tena kujjhitvā olokitamatteyeva
bhītatasito palāyitvā cakkavāḷapabbataṃ patvā kampamāno

---------------------------------------------------------------------------------------------
page226.
Olokento aṭṭhāsi. Iti so naṃ palāpetvā puṇṇako maṇiratanaṃ
aggahi. So taṃ gahetvā ākāsena gacchanto taṃ nagaraṃ patto.
     Tamatthaṃ pakāsento satthā āha
                so agamā nagaraṃ indapattaṃ
                oruyhupāgañchi sabhaṃ kurūnaṃ
                samāgate ekasataṃ samagge
                āhuyittha yakkho avikampamāno
                konīdha raññaṃ varamābhijeti
                kamābhijeyyāma varaddhanena
                kamanuttaraṃ ratanavaraṃ jināma
                ko vāpi no jeti varaddhanenāti.
     Tattha oruyhupāgañchi sabhaṃ kurūnanti bhikkhave so puṇṇako
yakkho assato oruyha assaṃ adissamānarūpaṃ ṭhapetvā māṇavakavaṇṇena
kurūnaṃ sabhaṃ upagato. Ekasatanti ekasatarājāno asambhīto
hutvā konīdhāti ādinā vadanto jutena āhuyittha. Konīdhāti
ko nu imasmiṃ rājasamāgame. Raññanti rājūnaṃ antare.
Varamābhijetīti amhākaṃ santakaṃ seṭṭharatanaṃ abhijeti ahaṃ jināmīti vattuṃ
ussahati. Kamābhijeyyāmāti kaṃ vā mayaṃ jineyyāma. Varaddhanenāti
uttamadhanena. Kamanuttaranti jinantā ca mayaṃ kataraṃ rājānaṃ anuttaraṃ
ratanaṃ varaṃ jināma. Ko vāpi no jetīti atha vā ko rājā amhe
varadhanena jināti. Iti so catūhi padehi korabyameva ghaṭṭeti.

---------------------------------------------------------------------------------------------
page227.
     Atha rājā mayā ito pubbe evaṃ sūro hutvā kathento
nāma na diṭṭhapubbo ko nukho esoti cintetvā pucchanto gāthamāha
                kuhiṃ nu raṭṭhe tava jātibhūmi
                na korabyasseva vaco tavedaṃ
                abhītosi no vaṇṇanibhāya sabbe
                akkhāhi me nāmañca bandhave cāti
     tattha na korabyassevāti kururaṭṭhe vāsikasseva tava vacanaṃ na hoti.
     Taṃ sutvā itaro ayaṃ rājā mama nāmaṃ pucchati puṇṇako nāma
dāso hoti sacāhaṃ puṇṇakosmīti vakkhāmi esa eko dāso kasmā
maṃ pagabbhatāya evaṃ vadatīti avamaññissati anantarātīte attano
attabhāve nāmamassa kathessāmīti cintetvā gāthamāha
                kaccāyano māṇavakosmi rāja
                anūnanāmo iti māhuyanti
                aṅgesu me ñātakā bandhavā ca
                atthena devasmi idhānuppattoti.
     Tattha anūnanāmoti naonanāmo iminā attano puṇṇanāmameva
paṭicchannaṃ katvā kathesi. Iti māhuyantīti iti maṃ āhuyanti
pakkosanti ñātayo. Aṅgesūti aṅgaraṭṭhe kālacampākanagare vasanti.
Atthena devasmīti deva jūtakīḷanatthena idhānuppattosmi.
     Atha naṃ rājā māṇava tvaṃ jūtena jito kiṃ dassasi kinte
atthīti pucchanto gāthamāha

---------------------------------------------------------------------------------------------
page228.
                Kiṃ māṇavassa ratanāni atthi
                ye taṃ jinanto hare akkhadhutto
                bahūni raññaṃ ratanāni atthi
                te tvaṃ daliddo kathamāhuyesīti.
     Tassattho kiṃ tāni bhoto māṇavassa ratanāni atthi. Ye
taṃ jinantoti yāni taṃ jinanto akkhadhutto āharāti vatvā hareyya
rājūnaṃ pana nivesane bahūni ratanāni atthi te rājāno evaṃ bahudhane
tvaṃ daliddo samāno kathaṃ jūtena āhuyasīti.
     Tato puṇṇako āha
                manoharo nāma maṇi mamāyaṃ
                dhanāharaṃ maṇiratanaṃ uḷāraṃ
                idañca ājaññaṃ amittatāpanaṃ
                etaṃ me jinitvā hare akkhadhuttoti.
     Pālipotthakesu pana mama maṇi vijjati lohitaṅgoti likkhitaṃ.
So pana maṇi veḷuriyo tasmā idameva sameti. Tattha ājaññanti
imaṃ ājāniyaassañca maṇiñcāti etaṃ me ubhayaṃ hareyya akkhadhuttoti
assaṃ dassanto evamāha.
     Taṃ sutvā rājā gāthamāha
                eko maṇi māṇava kiṃ karissati
                ājāniye ko pana kiṃ karissati
                bahūni raññaṃ ratanāni atthi

---------------------------------------------------------------------------------------------
page229.
               Ājāniyā vātajavā anappakāti.
                  . Dohaḷinīkaṇḍaṃ niṭṭhitaṃ.
     So rañño kathaṃ sutvā mahārāja kiṃ nāmetaṃ vadetha eko
asso assasahassānaṃ lakkhaṃ hoti eko maṇi maṇisahassānaṃ lakkhaṃ
hoti na hi sabbe assā ekasadisā imassa tāva javaṃ passathāti
vatvā assaṃ abhiruhitvā pākāramatthakena pesesi. Sattayojanikaṃ
nagaraṃ assehi gīvāya gīvaṃ paharantehi parikkhittaṃ viya ahosi.
Athānukkamena asso na paññāyi. Yakkhopi na paññāyi. Udare
baddharattapaṭova ekaparikkhittaṃ viya ahosi. So assato oruyha
diṭṭho te mahārāja assassa vegoti vatvā āma diṭṭhoti vutte
idāni puna mahārāja passāhīti vatvā assaṃ antonagaruyyāne pokkharaṇiyaṃ
udakapiṭṭhe pesesi. Asso khuraggāni atementova pakkhandhi.
Atha naṃ padumapattesu vicarāpetvā pāṇiṃ paharitvā hatthaṃ pasārasei.
Asso āgantvā pāṇitale patiṭṭhāsi. Tato vaṭṭatve evarūpaṃ
assaratanaṃ narindāti vatvā vaṭṭati māṇavāti vutte mahārāja assaratanaṃ
tāva tiṭṭhatu maṇiratanassānubhāvaṃ passathāti vatvā tassānubhāvaṃ
pakāsento gāthamāha
            idañca me maṇiratanaṃ     passa tvaṃ dīpaduttama
            itthīnaṃ viggahā cettha   purisānañca viggahā
            migānaṃ viggahā cettha   sakuṇānañca viggahā
            nāgarāje supaṇṇe ca   maṇimhi passa nimmitanti.

---------------------------------------------------------------------------------------------
page230.
      Tattha itthīnanti tasmiṃ maṇiratane alaṅkatapaṭiyattā anekā
itthīviggahā tathā purisaviggahā nānappakārā migapakkhisaṃghā senāgaṇādīni
paññāyanti tāni dassento evamāha. Nimmitanti idaṃ
evarūpaṃ accherakaṃ maṇimahi nimmitaṃ passathāti
      aparaṃpi dassento gāthamāha
            hatthānīkaṃ rathānīkaṃ       asse pattī dhajāni ca
            caturaṅginimaṃ senaṃ        maṇimhi passa nimmitaṃ
            hatthārohe anīkaṭṭhe    rathike pattikārake
            balaggāni viyūhāni       maṇimhi passa nimmitanti
      tattha balaggānīti balāneva. Viyūhānīti bayūhavasena ṭhitāni.
            Puraṃ aṭṭālasampannaṃ      bahupākāratoraṇaṃ
            siṃghāṭake subhūmiyo       maṇimhi passa nimmitaṃ
            esikā ca parikhāyo     palīghaṃ aggaḷāni ca
            aṭṭālake ca dvāre ca  maṇimhi passa nimmitaṃ
      tattha puranti nagaraṃ. Aṭṭālasampannanti pākāravatthunā
sampannaṃ. Bahupākāratoraṇanti uccapākāratoraṇadvāraṃ. Siṃghāṭaketi
catukkāni. Subhūmiyoti nagarupacārehi vicittā rammaṇīyaṃ bhūmiyo.
Esikāti nagaradvāresu upaṭṭhāpite esikathambhe. Palīghanti palīghaṃ
ayameva vā pāṭho. Aggaḷānīti nagaradvārakavātāni. Aṭṭalake
cāti gopurāni ca.
         Passa toraṇamaggesu         nānādijagaṇā bahū

---------------------------------------------------------------------------------------------
page231.
         Haṃsā koñcā mayurā ca      cakkavākā ca kukkuhā
         kuṇālakā bahū citrā        sikhiṇḍī jīvajīvakā
         nānādijagaṇākiṇṇaṃ          maṇimhi passa nimmitaṃ.
      Tattha toraṇamaggesūti etasmiṃ nagare toraṇamaggesu.
Kuṇālakāti kāḷakokilā. Citrāti citrapattakokilā.
         Passa nagaraṃ supākāraṃ        abbhūtaṃ lomahaṃsanaṃ
         samussitadhajaṃ rammaṃ           suvaṇṇabālukasanthataṃ
         passettha paṇṇasālāyo      vibhattā bhāgaso mitā
         nivesane nivese ca        sandhibyuḷhe ca vīthiyo.
      Tattha supākāranti kāñcanapākāraparikkhittaṃ. Paṇṇasālāyoti
nānābhaṇḍiyaparipuṇṇe āpaṇe. Nivesane nivese cāti gehāni
ceva gehavatthūni ca. Sandhibyuḷaheti gharasandhiyo ca anibbiddharacchā
ca. Vīthiyoti nibbiddhavīthiyo ca.
         Pānāgāre ca soṇḍe ca     sūṇā odaniyā gharā
         vesī ca gaṇikāyo ca         maṇimhi passa nimmitaṃ
         mālākāre ca rajake        gandhike atha dussike
         suvaṇṇakāre maṇikāre        maṇimhi passa nimmitaṃ
         āḷārike ca sūde ca        naṭṭanaṭṭakagāyake
         pāṇissare kumbhathūnike        maṇimhi passa nimmitaṃ.
      Tattha soṇḍe cāti attano anurūpehi kaṇṭhakaṇṇapilandhanehi
samannāgate āpānabhūmiṃ sajjitvā nisinne surāsoṇḍe ca.

---------------------------------------------------------------------------------------------
page232.
Āḷāriketi sūpike. Sūdeti bhattakārake. Pāṇissareti pāṇippahārena
gāyante. Kumbhathūniketi ghaṭadaddarivādaketi.
         Passa bherīmudiṅgā ca         saṃkhā paṇḍavadendimā
         sabbañca tālāvacaraṃ          maṇimhi passa nimmitaṃ
         sammatālañca vīṇañca          naccagītaṃ suvāditaṃ
         turiyatāḷitasaṃghuṭṭhaṃ            maṇimhi passa nimmitaṃ
         laṅghikā muṭṭhikā cettha       māyākārā ca sobhiyā
         vetālike ca jalle ca       maṇimhi passa nimmitaṃ.
      Tattha sammatālanti khadirādikatasammañceva kaṃsatālañca.
Turiyatāḷitasaṃghuṭṭhanti nānāturiyānaṃ puthusamatāḷitañceva saṃghuṭṭhañca.
Muṭṭhikāti muṭṭhikamallā. Sobhiyāti nagarasobhaṇā itthī sampannarūpā
purisā ca. Vetāliketi vetālā uṭṭhāpake. Jalleti kesamassu
karonte nahāpite.
         Samajjā cettha vattanti       ākiṇṇā naranāribhi
         mañcātimañce bhūmiyo         maṇimhi passa nimmitaṃ.
      Tattha mañcātimañceti mahāmañcānaṃ upari baddhamañce.
Bhūmiyoti rammaṇīyā samajjabhūmiyo.
         Passa malle samajjasmiṃ        pothente diguṇaṃ bhujaṃ
         nīhate nīhatamāne ca         maṇimhi passa nimmitaṃ.
      Tattha samajjasminti mallaraṅge. Nīhateti nīhanitvā jinitvā
ṭhite. Nīhatamāneti parājite.

---------------------------------------------------------------------------------------------
page233.
         Passa pabbatapādesu          nānāmigagaṇā bahū
         sīhā bayagghā varāhā ca      acchako kataracchayo
         palasatā ca gavajā ca         mahisā rohitā rurū
         eṇeyyā sarabhā ceva       gaṇino nikkasūkarā
         kaddalīmigā bahū citrā        viḷārā sasakaṇṇakā
         nānāmigagaṇākiṇṇaṃ           maṇimhi passa nimmitaṃ.
      Tattha palasatāti khaggamigā. Balasatātipi pāṭho. Gavajāti
gavayo. Sarabhāti ekā migajātikā tathā gaṇino ceva nikkasūkarā
ca. Bahū citrāti nānappakāravicitrā migā. Viḷārāti
araññaviḷārā. Sasakaṇṇakāti sasā ca kaṇṇakā ca.
         Najāyo supatitthāyo         sovaṇṇabālukasaṇṭhitā
         acchā vasanti ambuyo        macchagumbanivesitā
         kumbhilā makarā cettha        suṃsumārā ca kacchapā
         pāṭhīnā bahusā macchā        balajā muñjarohitā.
      Tattha najāyoti nadiyo. Sovaṇṇabālukasaṇṭhitāti suvaṇṇabālukāya
saṇṭhitatalā. Kumbhilāti ime sattā evarūpā jalacarā
antonadiyaṃ vicaranti tepi maṇimhi passa nimmitaṃ.
         Nānādumagaṇākiṇṇā          nānādijagaṇāyutā
         veḷuriyaphalakarodāyo         maṇimhi passa nimmitaṃ.
      Tattha veḷuriyaphalakarodāyoti veḷuriyaphalakapāsāṇesu paharitvā
tassa saddena rukkhasakuṇāyo saddaṃ karontiyo.

---------------------------------------------------------------------------------------------
page234.
         Passettha pokkharaṇiyo        suvibhattā catuddisā
         nānādijagaṇākiṇṇā          puthulomacchasevitā
         samantūdakasampannaṃ            mahiṃ sāgarakuṇḍalaṃ
         upetaṃ vanarājebhi           maṇimhi passa nimmitaṃ.
      Tattha puthulomacchasevitāti mahāmacchanivesitā. Vanarājebhīti
vanarājīhi ayameva vā pāṭho.
         Purato videhe passa         goyāniye ca pacchato
         kuruyo jambūdīpañca           maṇimhi passa nimmitaṃ
         passa candañca suriyañca        obhāsente catuddisā
         sineruṃ anupariyāyante        maṇimhi passa nimmitaṃ
         sineruṃ himavantañca           sāgarañca mahiddhiyaṃ
         cattāro ca mahārāje       maṇimhi passa nimmitaṃ
         ārāme vanagumbe ca        pāṭiye ca siluccaye
         ramme kiṃpurisā kiṇṇe        maṇimhi passa nimmitaṃ
         pārusakaṃ cittalataṃ            missakaṃ nandanaṃ vanaṃ
         vejayantañca pāsādaṃ         maṇimhi passa nimmitaṃ
         sudhammaṃ tāvatiṃsañca           pāricchattañca pupphitaṃ
         erāvaṇaṃ nāgarājānaṃ        manimhi passa nimmitaṃ
         passettha devakaññāyo       nabhā vijjurivuggatā
         nandane vicarantiyo          maṇimhi passa nimmitaṃ
         passettha devakaññāyo       devaputtapalobhinī

---------------------------------------------------------------------------------------------
page235.
         Devaputte rammamāne        maṇimhi passa nimmitaṃ.
      Tattha videheti pubbavidehadīpaṃ. Goyāniye cāti amaragoyānadīpaṃ.
Kuruyo jambūdīpañcāti uttarakuruyo ca jambūdīpañca.
Anupariyāyanteti ete candimasuriye sineruṃ anupariyāyante. Pāṭiyeti
pattharitvā ṭhapite viya piṭṭhipāsāṇe.
         Parosahassaṃ pāsāde          veḷuriyaphalakasanthate
         pajjalantena vaṇṇena          maṇimhi passa nimmitaṃ
         tāvatiṃse ca yāme ca         tusite cāpi nimmite
         parinimmitavasavattino           maṇimhi passa nimmitaṃ
         passettha pokkharaṇiyo         vippasannodakā sucī
         maṇḍālakehi sañchannā         padumuppalakehi ca.
      Tattha parosahassanti tāvatiṃsabhavane  atirekasahassapāsāde.
         Dasettha rājiyo setā        dassanīyā manoramā
         cha piṅgalā paṇṇarasā          haliddā ca catuddasa
         vīsati tattha sovaṇṇā          vīsati rajatāmayā
         indagopakavaṇṇābhā           tāva dissanti tiṃsati
         dasettha kāḷiyo cha ca         mañjeṭṭhā pañcavīsati
         missā bandhakapupphehi          nīluppalavicittakā
         evaṃ sabbaṅgasampannaṃ          acchimantaṃ pabhassaraṃ
         odhisuṅkaṃ mahārāja           passa tvaṃ dīpaduttamāti.
      Tattha dasettha rājiyoti tasmiṃ maṇikkhandhe dasa setā rājiyo.

---------------------------------------------------------------------------------------------
page236.
Cha piṅgalā paṇṇarasāti ekavīsati piṅgalarājiyo. Haliddāti
haliddakavaṇṇā catuddasa. Tiṃsatīti indagopakavaṇṇābhā tiṃsa rājiyo.
Cha cāti dasa ca cha ca soḷasa kāḷarājiyo. Mañjeṭṭhā
pañcavīsatīti pañcavīsati mañjeṭṭhakavaṇṇā passa. Missā bandhakapupphehīti
vicittakāḷa mañjeṭṭhavaṇṇā rājiyo etehi pupphehi missā vicittakā
passa. Ettha hi kāḷarājiyo bandhajīvapupphehi missā mañjeṭṭharājiyo
nīluppalehi vicittakā. Odhisuṅkanti suṅkakoṭṭhāsaṃ. Yo
maṃ jūtena jinissati tassimaṃ suṅkakoṭṭhāsaṃ bhavissatīti vadati.
Aṭṭhakathāyampana hotu suṅkaṃ mahārājātipi pāṭho. Tassattho
dīpaduttama passa tvaṃ imaṃ evarūpaṃ maṇiṃ idamme mahārāja suṅkaṃ
hotu yo maṃ jūtena jinissati tassidaṃ bhavissatīti.
                     Maṇikaṇḍaṃ niṭṭhitaṃ.
      Evaṃ vatvā puṇṇako mahārāja ahaṃ tāva jūtena jito imaṃ
maṇiratanaṃ dassāmi tvaṃ pana kiṃ dassasīti āha. Tāta mama sarīrañca
setacchattañca aggamahesiñca ṭhapetvā sesaṃ mama santakaṃ tava suṅkaṃ
hotūti. Tena hi deva mā cirāyi ahaṃ dūrāgato jūtamaṇḍalaṃ
sajjāpehīti āha. Rājā amacce āṇāpesi. Te khippaṃ
jūtasālaṃ sajjetvā rañño varapotthakattharaṇaṃ attharitvā
sesarājūnañcāpi āsanāni paññāpetvā puṇṇakassāpi paṭirūpaṃ āsanaṃ
paññāpetvā rañño kālaṃ ārocesuṃ.
      Tato puṇṇako rājānaṃ gāthāya ajjhabhāsi

---------------------------------------------------------------------------------------------
page237.
                 Upāgataṃ rāja upehi lakkhaṃ
                 netādisaṃ maṇiratanaṃ tavatthi
                 dhammena jiyyāma asāhasena
                 jito ca no khippamavākarohīti.
      Tassattho mahārāja jūtasālāya kammaṃ upagataṃ niṭṭhitaṃ etādisaṃ
maṇiratanaṃ tava natthi mā papañcaṃ karohi. Upehi lakkhanti akkhehi
kīḷanaṭṭhānaṃ jūtasālaṃ upagaccha kīḷantā ca mayaṃ dhammena jineyyāma
dhammeneva no asāhasena jayo hotu sace pana tvaṃ jito bhavissasi
atha no khippamavākarohīti papañcaṃ akatvā jitadhanaṃ dadeyyāsīti.
      Atha naṃ rājā māṇava tvaṃ mamaṃ rājāti mā bhāyi dhammeneva
no asāhasena jayaparājayo bhavissatīti āha.
      Taṃ sutvā puṇṇako amhākaṃ dhammeneva jayaparājayabhāvaṃ
jānāthāti te rājāno sakkhiṃ karonto gāthamāha
                pañcāla paccuggatasūrasena
                macchā ca maddā saha kekakebhi
                passantu no te asathena yuddhaṃ
                na no sabhāyaṃ na karonti kiñcīti.
      Tattha paccuggatāti uggatattā paññātattā pākatattā
pañcālarājānameva ālapati. Macchā cāti tavañca samma maccharaṭṭhe rāja.
Maddāti maddarāja. Saha kekakebhīti kekakehi nāma janapadehi saha
vattamānakekarāja tavañca. Atha vā sahasaddaṃ kekakebhīti padassa

---------------------------------------------------------------------------------------------
page238.
Pacchato ṭhapetvā paccuggatasaddañca sūrasenavisesanaṃ katvā pañcāla
paccuggata sūrasenamaccharājā ca maddā ca kekakebhi saha sesarājāno
cāti evamettha attho veditabbo. Passantu no teti amhākaṃ
davinnaṃ ete rājāno asathena akkhayuddhaṃ passantu. Na no sabhāyaṃ
na karonti kañcīti ettha noti nipātamattaṃ. Na sabhāyaṃ kiñci
sakkhiṃ na karonti khattiyāpi brāhmaṇāpi karontiyeva tasmā sace
tumhe kiñci akāraṇaṃ uppajjati na no sutaṃ na no diṭṭhanti
vattuṃ na labhissatha appamattā hothāti evaṃ yakkhasenāpatiṃ sakkhiṃ
akāsi.
      Atha rājā ekasatarājaparivuto puṇṇakaṃ gahetvā jūtasālaṃ pāvisi.
Sabbepi paṭirūpāsane nisīdiṃsu. Rajataphalake suvaṇṇapāsake ṭhapayiṃsu.
Puṇṇakopi turitaturito mahārāja pāsakesu āyā nāma mālī sāvatī
bahulī santibhadrādayo catuvīsati tesu tumhe attano ruccanakaṃ āyaṃ
gaṇhathāti āha. Rājā sādhūti bahulaṃ gaṇhi puṇṇako sāvatiṃ
gaṇhi. Atha naṃ rājā āha tenahi tāta māṇava pāsake
pātehīti. Mahārāja paṭhamaṃ mama vāro na pāpuṇāti tumhe
pāsake pātethāti. Rājā sādhūti sampaṭicchi. Tassa pana tatiye
attabhāve mātā bhūtapubbā ārakkhadevatā atthi tassā ānubhāvena
rājā jūtena jināti. Sā tassa avidūre ṭhitā ahosi. Rājā
devadhītaraṃ anussaritvā jūtagītaṃ gāyanto gāthamāha
         atha passatu maṃ amma           vijayaṃ me padissatu

---------------------------------------------------------------------------------------------
page239.
         Anukampāhi me amma           mahantaṃ jayamessatu
         jambonadamayaṃ pāsaṃ             caturassaṃ aṭṭhaṅgulī
         vibhāti parisamajjhe             maṇi jotiraso yathā
         devate me jayaṃ dehi          passa maṃ appabhoginaṃ
         mātunukampito poso           sadā bhadrāni passati
         aṭṭha mālī samākhyātā         sāvatī chakkameva ca
         catukkaṃ bahulaṃ ñeyyaṃ            duvidhaṃ santibhadrakaṃ
         catuvīsati āyā ca             munindena pakāsitāti.
      Rājā gītaṃ gāyitvā pāsake hatthena parivattitvā ākāse
khipi. Puṇṇakassānubhāvena pāsakā rājānaṃ parājinantā bhassanti.
Rājā jūtasippamhisukusalatāya pāsake attano parājayāya bhassante ñatvā
ākāseyeva saṃkaḍḍhamāno gahetvā punākāse khipi. Dutiyaṃpi attano
parājayāya bhassante ñatvā tatheva aggahesi. Tato puṇṇako
cintesi ayaṃ rājā mādisena yakkhena saddhiṃ jūtaṃ kīḷanto bhassamāne
pāsake saṃkaḍḍhitvā gaṇhati kinnu kho kāraṇanti. So tassā
ārakkhadevatāya ānubhāvaṃ ñatvā akkhīni ummiletvā kuddho viya taṃ
olokesi. Sā tena olokitamattāva bhītā palāyitvā cakkavāḷapabbata
matthakaṃ patvā kampamānā aṭṭhāsi. Rājā tatiyaṃpi pāsake khipitvā
attano parājayāya bhassante ñatvāpi puṇṇakassānubhāvena hatthaṃ
pasāretvā gaṇhituṃ nāsakkhi. Te rañño parājayāya patiṃsu.
Athassa parājitabhāvaṃ ñatvā puṇṇako tuṭṭhamānaso apphoṭetvā

---------------------------------------------------------------------------------------------
page240.
Mahantena saddena jitaṃ me jitaṃ meti tikkhattuṃ mahānādaṃ nadi.
So saddo sakalajambūdīpaṃ phari.
      Tamatthaṃ pakāsento satthā āha
                te pāvisuṃ akkhamadena mattā
                rājā kurūnaṃ puṇṇako cāpi yakkho
                rājā kaliṃ vicinamaggahesi
                kaṭamaggahi puṇṇako pi yakkho
                te tattha jūte ubhayo samāgate
                raññaṃ saṃkāse sakhinañca majjhe
                ajesi yakkho naravīraseṭṭhaṃ
         tatthappanādo tumulo babhūvāti.
      Tattha pavisunti jūtasālāyaṃ pavisiṃsu. Vicinanti rājā catuvīsatiyā
āyesu vicinanto kaliṃ parājayagāhaṃ aggahesi. Kaṭamaggahīti puṇṇako
pana nāma yakkho jayagāhaṃ gaṇhi. Te tattha jūte ubhayo
samāgateti te tattha jūtasālāyaṃ jūte samāgate samupāgate ubho jūtaṃ
kīḷiṃsūti attho. Raññanti atha tesaṃ ekasatarājūnaṃ saṃkāse avasesānañca
sakhīnaṃ majjhe so yakkho naravīraseṭṭhaṃ rājānaṃ ajesi.
Tatthappanādo tumulo babhūvāti tasmiṃ jūtamaṇḍale rañño
parājitabhāvaṃ jānātha jitaṃ me jitaṃ meti tikkhattuṃ mahanto saddo
ahosi.
      Rājā parājito anattamano ahosi. Atha naṃ samassāsento

---------------------------------------------------------------------------------------------
page241.
Puṇṇako gāthamāha
                jayo mahārāja parājayo ca
                āyūhataṃ aññatarassa hoti
                janinda ghinnosivarandhanena
                jito ca me khippamavākarohīti.
      Tattha āyūhatanti amhākaṃ davinnaṃ vāyamānānaṃ aññatarasaseva
hoti tasmā parājitomhīti mā cintayi. Ghinnosīti parihīnosi
varandhanenāti varadhanena. Khippamavākarohīti khippameva jayadhanaṃ dehīti.
      Atha naṃ rājā gaṇha tātāti vadanto gāthamāha
                hatthīgavassā maṇikuṇḍalā ca
                yañcāpi mayhaṃ ratanaṃ paṭhabyaṃ
                gaṇhāhi kaccāyana varaṃ dhanānaṃ
                ādāya yenicchasi tena gacchāti.
      Puṇṇako āha
                hatthīgavassā maṇikuṇḍalā ca
                yañcāpi tuyhaṃ ratanaṃ paṭhabyaṃ
                tesaṃ varo vidhuro nāma katvā
                so me jito taṃ me avākarohīti.
      Tattha so me jitoti mayā hi tuvaṃ jito uttamaratanaṃ jitaṃ
so ca sabbaratanānaṃ varo tasmā so mayā jito nāma hoti taṃ
me dehīti.

---------------------------------------------------------------------------------------------
page242.
Rājā āha
                attā ca me so saraṇaṃ gati ca
                dīpo ca leṇo ca parāyano ca
                asantuleyyo mama so dhanena
                pāṇena me sadiso esa kattāti.
      Tattha attā ca me soti so hi mayhaṃ attā mayā ca
attānaṃ ṭhapetvā sesaṃ dassāmīti vuttaṃ tasmā taṃ mā gaṇhi na
kevalañca attā atha kho me so saraṇañca gati ca dīpo ca leṇo
ca parāyano ca. Asantuleyyo mama so dhanenāti na sattavidhena
ratanena saddhiṃ tuletabbo.
      Puṇṇako āha
                ciraṃ vā vivādo mama tuyhamassa
                kāmañca pucchāma tameva gantvā
                eseva no vivaratu etamatthaṃ
                yaṃ vakkhati hotu kathā ubhinnanti.
      Tattha vivaratu etamatthanti so tava attā vā na vāti etamatthaṃ
eseva pakāsetu. Hotu kathā ubhinnanti yaṃ so vakkhati sāyeva
no ubhinnaṃ kathā hotu taṃ pamāṇaṃ hotūti attho.
      Rājā āha
         addhā hi saccaṃ bhaṇasi           na ca māṇava sāhasaṃ
         tameva gantvā pucchāma         tena tusāmubho janāti.

---------------------------------------------------------------------------------------------
page243.
      Tattha na ca māṇava sāhasanti pasayha sāhasikaṃ vacanaṃ na ca
bhaṇasi.
      Evañca pana vatvā rājā ekasatarājāno puṇṇakañca
gahetvā tuṭṭhamānaso vegena gantvā dhammasabhāyaṃ pāvisi. Paṇḍito
āsanā oruyha rājānaṃ vanditvā ekamantaṃ aṭṭhāsi. Atha puṇṇako
mahāsattaṃ āmantetvā paṇḍita tvaṃ dhamme ṭhito jīvitahetupi musāvādaṃ
na bhaṇasīti kittisaddo te sakalaloke pākaṭo ahaṃ pana te
ajja dhamme ṭhitabhāvaṃ jānissāmīti vatvā gāthamāha
                saccaṃ nu devā vidahū kurūnaṃ
                dhamme ṭhitaṃ vidhurannāmamaccaṃ
                dāsosi rañño atha vāsi ñāti
                vidhuroti saṃkhyā katamosi loketi.
      Tattha saccaṃ nu devā vidahū kurūnaṃ dhamme ṭhitaṃ vidhurannāma
maccanti kururaṭṭhe vidhūro nāma amacco dhamme ṭhito jīvitahetupi
musāvādaṃ na bhāsatīti evaṃ devā vidahu vidahanti pakāsenti. Evaṃ
vidahamānā te devā saccannu vidahanti udāhu abhūtavādāyeva te ti.
Vidhuroti saṃkhyā katamosi loketi yā esā tava vidhuroti loke
saṃkhyā paññatti so tvaṃ katamosi pakāsehi kiṃ rañño dāso
nīcatarajātiko udāhu samo vā uttaritaro vā rañño ñātīti
idaṃ tāva me ācikkha dāsosi rañño atha vā ñātīti.
      Atha mahāsatto ayaṃ maṃ evaṃ pucchati ahaṃ kho panetaṃ rañño

---------------------------------------------------------------------------------------------
page244.
Ñātīti uttaritarotipi rañño na kiñci homītipi saññāpetuṃ sakkomi
imasmiṃ loke pana saccasamo avassayo nāma natthi saccameva
kathetuṃ vaṭṭatīti cintetvā māṇava nevāhaṃ rañño ñāti na
uttaritaro catunnaṃ pana dāsānaṃ aññataroti dassetuṃ gāthadvayamāha
                āmāyadāsāpi bhavanti heke
                dhanena kītāpi bhavanti dāsā
                sayaṃpi heke upayanti dāsā
                bhayā panunnāpi bhavanti dāsā
                ete narānaṃ caturopi dāsā
                addhā hi yonito ahaṃpi dāso
                bhavo ca rañño abhavo ca rañño
                dāsohaṃ devassa paraṃpi gantvā
                dhammena maṃ māṇava tuyhaṃ dajjāti.
     Tattha āmāyadāsāti dāsassa dāsiyā kucchimhi jātadāsā.
Sayaṃpi heke upayanti dāsāti yekeci upaṭṭhākajātikā sabbe te
sayaṃ dāsabhāvaṃ upagatā dāsā nāma. Bhayā panunnāti rājabhayena
vā corabhayena vā attano vasanaṭṭhānato panunnā karamarā hutvā
paravisayaṃ gatāpi dāsāyeva nāma. Addhā hi yonito ahaṃpi dāsoti
māṇava ekaṃseneva ahaṃpi catūsu dāsayonīsu ekato sayaṃ dāsayonito
nibbattadāso. Bhavo ca rañño abhavo cāti rañño vuḍḍhi vā
avuḍḍhi vā hotu na sakkā mayā musāvādaṃ bhāsituṃ. Paraṃpīti

---------------------------------------------------------------------------------------------
page245.
Dūraṃ gantvāpi ahaṃ devassa dāsoyeva. Dajjāti maṃ rājā jayadhanena
chaḍḍetvā tuyhaṃ dento dhammena sabhāveneva dadeyya.
      Taṃ sutvā puṇṇako tuṭṭhahaṭṭho puna apphoṭetvā gāthamāha
                ayaṃpi dutiyo vijayo mamajja
                puṭṭho hi kattā vivarettha pañhaṃ
                adhammarūpo vata rājaseṭṭho
                subhāsitaṃ nānujānāsi mayhanti.
      Tattha rājaseṭṭhoti ayaṃ rājaseṭuṭho adhammarūpo vata.
Subhāsitanti vidhurapaṇḍitena sukathitaṃ suvinicchitaṃ. Nānujānāsi mayhanti
idāneva vidhurapaṇḍitaṃ mayhaṃ kasmā nānujānāsi kimatthaṃ na desīti vadati.
      Taṃ sutvā rājā ayaṃ paṇḍito mādisaṃ yasadāyakaṃ anoloketvā
idāni diṭṭhaṃ māṇavakaṃ olokesīti mahāsattassa kujjhitvā māṇava
sace so dāso taṃ gahetvā gacchathāti gāthamāha
                evañca no so vivarettha pañhaṃ
                dāsohamasmi na ca khosmi ñāti
                gaṇhāhi kaccāyana varaṃ dhanānaṃ
                ādāya yenicchasi tena gacchāti.
      Tattha evañca no so vivarettha pañhanti sace so amhākaṃ
pañhaṃ dāsohamasmi na ca khosmi ñātīti evaṃ vivari ettha parisamaṇḍale
atha kiṃ acchasi sakalaloke dhanānaṃ varadhanaṃ etaṃ gaṇha gahetvā
yenicchasi tena gacchāti.

---------------------------------------------------------------------------------------------
page246.
                     Akkhakhaṇḍaṃ niṭṭhit.
      Evañca pana vatvā rājā cintesi paṇḍitaṃ māṇavo yathāruciṃ
gahetvā gamissati tassa gatakālato paṭṭhāya mayhaṃ madhuradhammakathā
dullabhā bhavissati yannūnāhaṃ imaṃ attano ṭhāne ṭhapetvā gharāvāsapañhaṃ
puccheyyanti. Atha naṃ evamāha paṇḍita tumhākaṃ gatakāle
mama madhuradhammakathā dullabhā bhavissati alaṅkatadhammāsane nisīditvā
attano ṭhāne ṭhatvā mayhaṃ gharāvāsapañhaṃ kathethāti. So sādhūti
sampaṭicchitvā alaṅkatadhammāsane nisīditvā raññā pañhaṃ puṭṭho
visajjesi. Tatrāyaṃ pañhagāthā
      vidhura vasamānassa             gahaṭṭhassa sakaṃ gharaṃ
      khemā vutti kathaṃ assa         kathannu assa saṅgaho
      abyāpajjhaṃ kathaṃ assa          saccavādī ca māṇavo
      asmā lokā paraṃ lokaṃ        kathaṃ pecca na socatīti.
   Tattha khemā vutti kathaṃ assāti kathaṃ gharāvāsaṃ vasantassa
gahaṭṭhassa khemā nibbhayā vuttīti jīvitavutti bhaveyya. Kathannu
assa saṅgahoti catuvidhasaṅgahavatthusaṃkhāto saṅgaho tassa kathaṃ bhaveyya.
Abyāpajjhanti niddukkhatā. Saccavādī cāti kathañca māṇavo
saccavādī nāma bhaveyya. Peccāti paralokaṃ gantvā.
      Tamatthaṃ pakāsento satthā āha
         taṃ tattha gatimā dhitimā       matimā atthadassinā
         saṃkhātā sabbadhammānaṃ        vidhuro etadabravi

---------------------------------------------------------------------------------------------
page247.
         Na sādhāraṇadārassa         na bhuñje sādhumekako
         na seve lokāyatikaṃ        netaṃ paññāya vaḍḍhanaṃ
         sīlavā vattasampanno        appamatto vicakkhaṇo
         nivātavutti atthaddho        surato sakhilo mudu
         saṅgahetā ca mittānaṃ       saṃvibhāgī vidhānavā
         tappeyya annapānena       sadā samaṇabrāhmaṇe
         dhammakāmo sutādhāro       bhaveyya paripucchako
         sakkaccaṃ payirūpāseyya       sīlavante bahussute
         gharamāvasamānassa           gahaṭṭhassa sakaṃ gharaṃ
         khemā vutti siyā evaṃ      evaṃ nu assa saṅgaho
         abyāpajjho siyā evaṃ       saccavādī ca māṇavo
         asmā lokā paraṃ lokaṃ      evaṃ pecca na socatīti.
      Tattha taṃ tatthāti bhikkhave taṃ rājānaṃ tattha dhammasabhāyaṃ.
Gatimāti varaññāṇagatiyā gatimā. Dhitimāti abbhocchinnaviriyena
dhitisā. Matimāti bhūrisamāya vipulāya paññāya matimā. Atthadassināti
saṇhasukhumaatthadassinā ñāṇena atthadassinā. Saṃkhātāti
paricchinditvā jānanañāṇasaṃkhātāya paññāya sabbadhammānaṃ saṃkhātā
vidhurapaṇḍito etaṃ na sādhāraṇadārassāti ādivacanaṃ abravi. Tattha
yo paresaṃ dāresu aparajjhati so sādhāraṇadāro nāma tādiso nāssa
na bhaveyya. Sādhumekakoti sādhurasaṃ paṇītabhojanaṃ aññesaṃ adatvā
ekakova na bhuñjeyya. Lokāyatikanti anatthanissitaṃ saggamaggānaṃ

---------------------------------------------------------------------------------------------
page248.
Adāyakaṃ aniyyānikaṃ vitaṇḍasallāpaṃ lokāyatikavādaṃ na seveyya.
Netaṃ paññāya vaḍḍhananti na hi etaṃ lokāyatikaṃ paññāya vaḍḍhanaṃ.
Sīlavāti akhaṇḍehi pañcasīlehi samannāgato. Vattasampannoti
gharāvāsaṃ vasanto rājavattena upagato. Appamattoti kusaladhammesu
appamatto. Nivātavuttīti atimānaṃ akatvā nīcavutti
ovādānusāsanasampaṭicchako. Atthaddhoti thaddhamacchariyarahito. Suratoti
soraccena samannāgato. Sakhiloti pemanīyavacano. Mudūti
kāyavacīcittehi apharuso. Saṅgahetā ca mittānanti kalyāṇamittānaṃ
saṅgahakaro dānādīsuyeva yo yena saṅgahaṃ gacchati tassa teneva
saṅgāhako hoti. Saṃvibhāgīti dhammikasamaṇabrāhmaṇādīnañceva
kapaṇādīnañca saṃvibhāgakaro. Vidhānavāti imasmiṃ kāle kasituṃ vaṭṭati
imasmiṃ kāle vappituṃ vaṭṭatīti evaṃ sabbakiccesu vidhānasampanno.
Tappeyyāti gahitagahitāni bhājanāni pūretvā dadamāno tappeyya.
Dhammakāmoti paveṇīdhammaṃpi sucaritadhammaṃpi kāmayamāno patthayamāno
sutādhāroti sutassa ādhāraṇabhūto. Paripucchakoti dhammikasamaṇabrāhmaṇe
upasaṅkamitvā kiṃ bhante kusalanti ādīhi vacanehi paripucchanasīlo.
Sakkaccanti gāravena. Evaṃ nu assa saṅgahoti saṅgahopi
evaṃpi kato nāma bhaveyya. Saccavādīti evaṃ paṭipannoyeva saccavādī
nāma siyā.
      Evaṃ mahāsatto rañño gharāvāsapañhaṃ kathetvā pallaṅkā
oruyha rājānaṃ vandi. Rājāpissa mahāsakkāraṃ katvā

---------------------------------------------------------------------------------------------
page249.
Ekasatarājaparivuto attano nivesanameva gato.
                  Gharāvāsapañho niṭṭhito.
      Mahāsatto pana nivatto. Atha naṃ puṇṇako āha
       ehi dāni gamissāma           dinno no issarena me
       mamevatthaṃ paṭipajja             esa dhammo sanantanoti.
    Tattha dinno noti ettha noti nipātamattaṃ. Tvaṃ issarena
mayhaṃ dinnoti attho. Esa dhammo sanantanoti mamatthaṃ paṭipajjantena
hi tayā attano sāmikassa attho paṭipanno hoti yañcetaṃ
sāmikassa atthakaraṇaṃ nāma esa dhammo sanantano porāṇakapaṇḍitānaṃ
sabhāvo
      vidhurapaṇḍito āha
                jānāmi māṇava tayāhamasmi
                dinnohamasmi tava issarena
                tīhañca taṃ vāsayemu agāre
                yenaddhunā anusāsemu puttadāreti
      tattha tayāhamasmīti tayā laddhohamasmīti ahaṃ jānāmi maṃ
labhantena ca nāññathā laddho. Dinnohamasmi tava issarenāti mama
issarena raññā tava ahaṃ dinno. Tīhañcāti māṇava ahaṃ tava
bahūpakāro rājānaṃ anoloketvā saccameva kathesiṃ tenāhaṃ tayā
laddho tvaṃ mama mahantabhāvaṃ jānāhi mayaṃ tīṇi divasāni attano
agāre vasemu tasmā tvaṃ yenaddhunā yattakena kālena mayaṃ puttadāre

---------------------------------------------------------------------------------------------
page250.
Anusāsemu taṃ kālaṃ adhivāsehīti.
      Taṃ sutvā puṇṇako saccaṃ paṇḍito āha bahupakāro esa
mama sattāhaṃpi aḍḍhamāsampi nisīdāpehīti vutte adhivāsetabbamevāti
cintetvā gāthamāha
                tamme tathā hotu vasemu tīhaṃ
                kurutaṃ bhavaṃ ajja gharesu kiccaṃ
                anusāsataṃ puttadāre bhavajja
                yathā tayī pecca 1- sukhī bhaveyyāti.
      Tattha tammeti yaṃ tvaṃ vadesi sabbantaṃ mama tathā hotu.
Bhavajjāti bhavaṃ ajjato paṭṭhāya tīhaṃ anusāsatu. Tayī peccāti
yathā tayi gate pacchā tava puttadāro sukhī bhaveyya evaṃ anusāsatu.
      Evaṃ vatvā puṇṇako mahāsattena saddhiṃyeva tassa nivesanaṃ
pāvisi.
      Tamatthaṃ pakāsento satthā āha
                sādhūti vatvāna pahūtakāmo
                pakkāmi yakkho vidhurena saddhiṃ
                taṃ kuñjarājaññahayānuciṇṇaṃ
                pāvekkhi antepuramariyaseṭṭhoti.
      Tattha pahūtakāmoti mahābhogo. Taṃ kuñjarājaññahayānuciṇṇanti
kuñjarehi ca ājaññahayehi ca anuciṇṇaṃ paripuṇṇaṃ.
@Footnote: 1 gatetipi pāṭho

---------------------------------------------------------------------------------------------
page251.
Ariyaseṭṭhoti ācāraariyesu uttamo.
      Puṇṇako yakkho paṇḍitassa antepuraṃ pāvisi. Mahāsattassa
pana tiṇṇaṃ utūnaṃ atthāya tayo pāsādā ahesuṃ. Tesu eko
koñco nāma eko mayūro nāma eko piyaketo nāma. Te
sandhāya ayaṃ gāthā vuttā
                 koñcaṃ mayūrañca piyañca ketaṃ
                 upāgami tattha surammarūpaṃ
                 pahūtabhakkhaṃ bahuannapānaṃ
                 masakkasāraṃ viya vāsavassāti.
      Tattha tatthāti tesu tīsu pāsādesu yattha tasmiṃ samaye attanāvasati
taṃ surammarūpaṃ pāsādaṃ puṇṇakaṃ ādāya upāgami. Upagantvā
ca pana alaṅkatapāsādassa sattamāya bhūmiyā sayanagabbhañceva mahātalaṃ
ca sajjāpetvā sirisayanaṃ paññāpetvā sabbaṃ annapānādividhiṃ
upaṭṭhapetvā devakaññā viya pañcasatā itthiyo imā te pādaparicārikā
hontu mā ukkaṇṭhito idha vasāhīti tassa niyādetvā attano vasanaṭṭhānaṃ
gato. Tassa gatakāle tā itthiyo nānāturiyāni gahetvā
puṇṇakassa paricariyāya naccādīni upaṭṭhapesuṃ.
      Tamatthaṃ pakāsento satthā āha
         tattha naccanti gāyanti        avhayanti varāvaraṃ
         accharā viya devesu         nāriyo samalaṅkatāti.
      Tattha avhayantīti pakkosanti. Varāvaranati varato varaṃ naccaṃ

---------------------------------------------------------------------------------------------
page252.
Gītañca karontiyo sārambhaṃ karonti.
                Samaṅgīkatvā pamudāhi yakkhaṃ
                annena pānena ca dhammapālo
                aggatthamevānuvicintayanto
                pāvekkhi bhariyāya tadā sakāseti.
      Tattha pamudāhīti pamudāhi ceva annapānena ca samaṅgīkatvā.
Dhammapāloti dhammapālako dhammagopako. Aggatthamevāti aggabhūtameva
atthaṃ. Pāvekkhi bhariyāyāti sabbajeṭṭhakāya bhariyāya pāvekkhi pāvisi.
                Taṃ candanagandharasānulittaṃ
                suvaṇṇajambonadanikkhasādisaṃ
                bhariyaṃ avaca ehi suṇohi bhoti
                puttāni āmantaya tambanetteti.
      Tattha bhariyaṃ avacāti bhariyaṃ avoca. Āmantayāti pakkosa.
                Sutvāna vākyaṃ patino anojā
                suṇisaṃ avaca tambanakhiṃ sunettaṃ
                āmantaya cammadharāni cete
                puttāni indavarapupphasāmeti.
      Tattha anojāti evaṃ nāmikā. Suṇisaṃ avaca tambanakhiṃ
sunettanti sā vacanaṃ sutvā assumukhī rodamānā mayhaṃ sayaṃ gantvā
putte pakkosituṃ ayuttaṃ suṇisaṃ pesessāmīti tassā nivāsanaṭṭhānaṃ
gantvā tambanakhiṃ sunettaṃ suṇisaṃ avaca. Āmantayāti pakkosa.

---------------------------------------------------------------------------------------------
page253.
Cammadharānīti cammadhare sūre samattheti attho ābharaṇabhaṇḍameva
ca idha cammanti adhippetaṃ tasmā ābharaṇadharetipi attho.
Ceteti taṃ nāmenālapati. Puttānīti mama putte ca dhītaro ca.
Indavarapupphasāmeti taṃ ālapati.
      Sā sādhūti sampaṭicchitvā pāsādaṃ anuvicaritvā pitā vo
ovādaṃ dātukāmo pakkosati idaṃ kira vo tassa pacchimadassananti
sabbamevassa suhajjajanañca puttadhītaro ca sannipātesi. Dhammapālakumāro
pana taṃ vacanaṃ sutvā rodanto kaniṭṭhabhātikaparivuto pitu
santikaṃ agamāsi. Paṇḍito pana te putte disvā sakabhāvena
saṇṭhāretuṃ asakkonto assupuṇṇehi nettehi te āliṃgitvā sīse
cumbitvā jeṭṭhaputtaṃ muhuttaṃ hadaye nipajjāpetvā hadayā
otāretvā sirigabbhato nikkhamma mahātale pallaṅke nisīditvā
puttasahassassa ovādaṃ adāsi.
      Tamatthaṃ pakāsento satthā āha
                te āgate muddhani dhammapālo
                cumbitvā putte avikampamāno
                āmantayitvāna avoca vākyaṃ
                dinnāhaṃ raññā idha māṇavassa
                tassajjahaṃ attasukhī vidheyyo
                ādāya yenicchati tena gacchati
                ahañca vo anusāsituṃ āgatosmi

---------------------------------------------------------------------------------------------
page254.
                Kathaṃ ahaṃ aparittāya gacche
                sace vo rājā kurukhettavāsī
                janasaṇṭho puccheyya pahūtakāmo
                kimābhijānātha pure purāṇaṃ
                kiṃ vo pitā anusāse puraṭṭhā
                samānāsanā hotha mayā ca sabbe
                konīdha rañño abbhutiko manusso
                tamañjaliṃ kariya vadetha evaṃ
                mā heva deva na hi esa dhammo
                viyaggharājassa nihīnajacco
                samānāsano deva kathaṃ bhaveyyāti.
      Tattha dhammapāloti mahāsatto. Dinnāhanti ahaṃ jayadhanaṃ
chaḍḍetvā raññā dinno. Tassajjahaṃ attasukhī vidheyyoti ajjato
paṭṭhāya tīhamattaṃ ahaṃ iminā attano sukhena attasukhī tato paraṃ
pana tassa māṇavassāhaṃ vidheyyo. So hi ito catutthe divase
ekaṃsena maṃ ādāya yatthicchati tattha gacchati. Aparittāyāti ahaṃ
tumhākaṃ parittānaṃ akatvā kathaṃ gaccheyyanti tumhe anusāsituṃ āgatosmi.
Janasaṇṭhoti mittabandhanena mittajanassa saṇṭhānakaro. Pure
purāṇanti ito pubbe tumhe kiṃ purāṇakāraṇaṃ abhijānātha.
Anusāseti anusāsi evaṃ tumhe raññā puṭṭhā amhākaṃ pitā imañci
mañca ovādaṃ adāsīti katheyyātha. Samānāsanā hothāti sace

---------------------------------------------------------------------------------------------
page255.
Pana rājā vo mayā dinnassa ovādassa kathitakāle etha tumhe
ajja mayā saddhiṃ samānāsanā hotha. Konīdha rañño abbhutiko manussoti
idha rājakūle tumhehi añño ko nu rañño abbhutiko manussoti
attano āsane nisīdāpeyya. Tamañjalinti atha tumhe añjaliṃ
katvā taṃ rājānaṃ evaṃ vadeyyātha deva evaṃ mā avaca nahi amhākaṃ
esa paveṇīdhammo viyaggharājassāti kesarasīhassa. Nihīnajaccoti
jarasiṅgālo deva kathaṃ samānāsano bhaveyya. Yathāpi siṅgālo
sīhassa samānāsano na hoti tatheva mayaṃ tumhākanti.
      Imaṃ panassa kathaṃ sutvā puttadhītaro ca ñātisuhajjā ca
dāsakammakaraporisā ca te sabbe sakabhāvena saṇṭhāretuṃ asakkontā
mahāviraviṃsu. Mahāsatto te saññāpesi.
                     Lakkhakaṇḍaṃ niṭṭhitaṃ.
      Atha ne paṇḍito puttadhītaro ca ñātayo ca naṃ upagantvā
tuṇhībhūte disvā tātā mā cintayittha mā socittha mā paridevittha
sabbe saṃkhārā aniccā adhuvā vipariṇāmadhammā yaso nāma
vipattipariyosāno apica tumhākaṃ rājavasatiṃ nāma yasapaṭilābhakāraṇaṃ
kathessāmi taṃ ekaggacittā suṇāthāti āha. So buddhalīlāya rājavasatiṃ
nāma paṭṭhapesi.
      Tamatthaṃ pakāsento satthā āha
         so ca putte ca mitte ca     ñātayo suhadajjane
         alīnamanasaṅkappo            vidhuro etadabravi

---------------------------------------------------------------------------------------------
page256.
         Ethayyā rājavasatiṃ          nisīditvā suṇātha me
         yathā rājakulampatto         yasaṃ poso nigacchatīti.
      Tattha suhadajjaneti suhadayajane. Ethayyāti etha ayyā piyavacanena
samudācārena putte ālapati. Rājavasatinti mayā vuccamānaṃ
rājapāricariyaṃ suṇātha. Yathāti yena kāraṇena. Rājakulampattoti
rājakulaṃ upasaṅkamanto rañño santike caranto poso yasaṃ nigacchati
labhati taṃ kāraṇaṃ suṇāthāti attho.
         Na hi rājakulaṃ patto         aññāto labhate yasaṃ
         nātisūro nātidummedho       nappamatto kudācanaṃ
         yadāssa sīlaṃ paññañca         soceyyañcādhigacchati
         atha vissāsate tamhi         guyhañcassa na rakkhatīti.
      Tattha aññātoti apākaṭaguṇo aviditakammāpadāno.
Nātisūroti na atisūro. Nātidummedhoti na bhīrukajātiko. Yadāssa
sīlanti yadā assa sevakassa rājā sīlañca paññañca soceyyañca
adhigacchati ācārasampattiñca ñāṇabalañca sucibhāvañca jānāti.
Atha vissāsate tamhīti atha rājā tasmiṃ vissāsati vissāsaṃ karoti
attano guyhaṃ assa na rakkhati na guyhati kathetīti attho.
         Tulā yathā paggahitā         samadaṇḍā sudhāritā
         ajjhiṭṭho na vikampeyya       sa rājavasatiṃ vase
         tulā yathā paggahitā         samadaṇḍā sudhāritā
         sabbāni abhisambhonto        sa rājavasatiṃ vaseti.

---------------------------------------------------------------------------------------------
page257.
      Tattha tulā yathāti yathā esā vuttappakārā tulā na onamati
na unnamati evameva rājasevako kismiñcideva kamme raññā
idaṃ nāma karohīti ajjhiṭṭho āṇatto chandādiagatigamanavasena na
vikampeyya sabbakiccesu paggahitatulā viya samo bhaveyya. Sa
rā javasatinti so evarūpo sevako rājakule vāsaṃ vaseyya rājānaṃ
paricareyya evamparicaranto ca pana yasaṃ labheyyāti attho. Sabbāni
abhisambhontoti sabbāni rājakiccāni karonto.
         Divā vā yadi vā rattiṃ       rājakiccesu paṇḍito
         ajjhiṭṭho na vikampeyya       sa rājavasatiṃ vase
         divā vā yadi vā rattiṃ       rājakiccesu paṇḍito
         sabbāni abhisambhonto        sa rājavasatiṃ vase
         yo cassa sukato maggo       rañño supaṭiyādito
         na tena vutto gaccheyya      sa rājavasatiṃ vaseti.
      Tattha na vikampeyyāti avikampamāno tāni kiccāni kareyya.
Yo cassāti yo ca rañño gamanamaggo sukato assa. Supaṭiyāditoti
sumaṇḍito iminā maggena gacchāti vuttopi tena na gaccheyya
         na rañño samakaṃ bhuñje        kāmabhoge kudācanaṃ
         sabbattha pacchato gacche       sa rājavasatiṃ vase
         na rañño sadisaṃ vatthaṃ         na mālaṃ na vilepanaṃ
         ākappaṃ sarakuttiñca          na rañño sadisamācare
         aññaṃ kareyya ākappaṃ        sa rājavasatiṃ vaseti.

---------------------------------------------------------------------------------------------
page258.
      Tattha na raññoti rañño kāmabhogena samaṃ kāmabhogaṃ na
bhuñjeyya tādisassa hi rājā kujjhati. Sabbatthāti sabbesu rūpādīsu
kāmaguṇesu rañño pacchatova gaccheyya hīnatarameva seveyyāti
attho. Aññaṃ kareyyāti rañño ākappato aññameva ākappaṃ
kareyya. Sarājavasatiṃ vaseti so puggalo rañño upagantvā vāsaṃ
vaseyya.
         Kīḷe rājā amaccehi        bhariyāhi parivārito
         nāmacco rājabhariyāsu        bhāvaṃ kubbetha paṇḍito
         anuddhato acapalo           nipako saṃvutindriyo
         manomaṇidhisampanno           sa rājavasatiṃ vaseti.
      Tattha bhāvanti vissāsavasena adhippāyaṃ. Acapaloti
amaṇḍanasīlo. Nipakoti paripakkañāṇo. Saṃvutindriyoti pidahitachaḷindriyo.
Rañño vā aṅgapaccaṅgāni orodhe cassa na olokeyya.
Manomaṇidhisampannoti acalena suṭṭhu ṭhapitena cittena samannāgato.
         Nāssa bhariyāhi kīḷeyya       na manteyya rahogato
         nāssa kosā dhanaṃ gaṇhe      sa rājavasatiṃ vase
         na niddaṃ bahuṃ maññeyya        na madāya surampive
         nāssa dāye mige haññe     sa rājavasatiṃ vase
         nāssa pīṭhaṃ na pallaṅkaṃ        na kocchaṃ na nāvaṃ rathaṃ
         sammatomhīti āruḷhe        sa rājavasatiṃ vase
         nātidūre bhaje rañño        nāccāsanne vicakkhaṇo

---------------------------------------------------------------------------------------------
page259.
         Samekkhañcassa tiṭṭheyya       sandissanto sabhattuno
         na me rājā sakhā hoti      na rājā hoti methuno
         khippaṃ kujjhanti rājāno       sukenakkhīva ghaṭṭitaṃ
         na pūjito maññamāno         medhāvī paṇḍito naro
         pharusampaṭimanteyya           rājānaṃ parisaṃ gatanti.
      Tattha na manteyyāti tassa rañño bhariyāhi saddhiṃ neva kīḷeyya
na raho manteyya. Kosā dhananti rañño kosā dhanaṃ na thenetvā
gaṇheyya. Na madāyāti tātā rājasevako nāma madatthāya suraṃ
na piveyya. Dāyeti dinnābhaye mige na haññe na haneyya.
Kocchanti bhaddapīṭhaṃ. Sammatomhīti ahaṃ sammato hutvā evaṃ
karomīti na āroheyya. Samekkhañcassa tiṭṭheyyāti assa rañño
purato khuddakamahantakathāsavanaṭṭhāne tiṭṭheyya. Sandissanto sabhattunoti
so sevako tassa bhattuno dassanaṭṭhāne tiṭṭheyya. Sukenāti
akkhimhi patitena vīhisukādinā ghaṭṭitaṃ akkhi pakatibhāvaṃ jahantaṃ
yathā kujjhati nāma evaṃ kujjhanti na tesu vissāso kātabbo.
Na pūjito maññamānoti ahaṃ rājapūjitomhīti na maññamāno.
Pharusanti yena so kujjhati tathārūpaṃ na manteyya.
         Laddhadvāro labhe dvāraṃ      neva rājūsu vissase
         aggiva sato tiṭṭheyya        sa rājavasatiṃ vase
         puttaṃ vā bhātaraṃ saṃ vā       sampaggaṇhāti khattiyo
         gāmehi nigamehi vā         raṭṭhehi janapadehi vā

---------------------------------------------------------------------------------------------
page260.
        Tuṇhībhūto udikkheyya        na bhaṇe chekapāpakanti.
     Tattha laddhadvāro labhe dvāranti ahaṃ nippaṭihāro laddhadvāro
appaṭihāretvā na paviseyya punapi dvāraṃ labheyya paṭihāretvāva
paviseyyāti attho. Satoti appamatto hutvā. Bhātaraṃ saṃ vāti
sakabhātaraṃ vā. Sampaggaṇhātīti asukagāmaṃ vā asukanigamaṃ vā
asukassa demāti yadā sevakehi saddhiṃ kathesi. Na bhaṇe chekapāpakanti
tadā guṇaṃ vā aguṇaṃ vā na bhaṇeyya.
        Hatthārohe anīkaṭṭhe       rathike pattikārake
        tesaṃ kammāpadānena        rājā vaḍḍheti vettanaṃ
        na tesaṃ antaraṃ gacche        sa rājavasatiṃ vase
        cāpova oṇato dhīro       vaṃso vāpi pakampaye
        paṭilomaṃ na manteyya        sa rājavasatiṃ vase
        cāpovūnodaro assa        macchovassa ajivahatā
        appāsi nipako sūro        sa rājavasatiṃ vaseti.
     Tattha na tesaṃ antaraṃ gaccheti tesaṃ lābhassa antarāyaṃ na
gaccheyya antarāyaṃ na kareyya. Vaṃso vāti yathā vaṃsagumbato
uggatavaṃso vātena pahatakāle kampati evaṃ raññā kathitakāle
kampeyya. Cāpovūnodaroti yathā cāpadhanu na mahodaro hoti evaṃ
na mahodro siyā. Ajivhatāti yathā maccho ajivhatāya na katheti
tathā mandakathāya ajivhatā bhaveyya. Appāsīti bhojane mattaññū.
        Na bāḷhaṃ itthiṃ gaccheyya     samphassaṃ tejasaṃkhyaṃ

---------------------------------------------------------------------------------------------
page261.
        Kāsaṃ sāsaṃ daraṃ bālyaṃ       khīṇamedho nigacchati
        nātivelaṃ pabhāseyya        na tuṇhī sabbadā siyā
        avikiṇṇaṃ mitaṃ vācaṃ          patte kāle udīriye
        akodhano asaṃghaṭṭo         sacco saṇho apesuṇo
        samphaṃ giraṃ na bhāseyya       sa rājavasatiṃ vaseti.
     Tattha na bāḷahanti na punappunaṃ kilesena gaccheyya. Tejasaṃkhayanti
evaṃ gacchanto hi puriso tejasaṃkhyaṃ pāpuṇāti taṃ samphassanto
bāḷhaṃ na gacchayya. Daranti kāyadarathaṃ. Bālyanti dubbalabhāvaṃ.
Khīṇamedhoti punappunaṃ kilesarativasena khīṇapañño puriso ete kāsādayo
nigacchati. Nātivelanti tātā rājūnaṃ santike pamāṇātikkantaṃ na
bhāseyya. Patte kāleti attano vacanakāle sampatte. Asaṃghaṭṭoti
paraṃ asaṃghṭento. Samphanti niratthakaṃ. Giranti vacanaṃ.
        Mātāpetibharo assa        kule jeṭṭhāpacāyino
        hiriottappasampanno        sa rājavasatiṃ vase
        vinīto sippavā danto       katatto niyato mudu
        appamatto sucidakkho        sa rājavasatiṃ vase
        nivātavutti vuḍḍhesu         sappatisso sagāravo
        surato sukhasaṃvāso          sa rājavasatiṃ vase
        ārakā parivajjeyya        saṇhituṃ pahitaṃ janaṃ
        bhattāraññevudikkheyya       na aññassa ca rājinoti.
     Tattha vinītoti ācārasampanno. Sippavāti attano kule

---------------------------------------------------------------------------------------------
page262.
Sikkhitabbasippena. Samannāgato. Dantoti chasu dvāresu
nibbisevano. Katattoti sampāditatto. Niyatoti yasādīnaṃ nissāya
acalanasabhāvo. Mudūti anatimānī. Appamattoti kattabbakiccesu
pamādavirahito. Dakkhoti upaṭṭhānaṭṭhāne cheko. Nivātavuttīti
nīcavutti. Sappatissoti garusaṃvāsavasanasīlo. Saṇhituṃ pahitanti
pararājūhi rañño santikaṃ guyharakkhanavasena vā paṭicchannapākaṭakaraṇavasena
vā pesitaṃ. Tathārūpehi saddhiṃ kathento rañño sammukhā katheyya.
Bhattāraññevudikkheyyāti attano sāmikameva olokeyya. Na
aññassa ca rājinoti aññassa ca rañño santike na bhāseyya.
        Samaṇe brāhmaṇe cāpi      sīlavante bahussute
        sakkaccaṃ payirūpāseyya       sa rājavasatiṃ vase
        samaṇe brāhmaṇe cāpi      sīlavante bahussute
        sakkaccaṃ anuvāseyya        sa rājavasatiṃ vase
        samaṇe brāhmaṇe cāpi      sīlavante bahussute
        tappeyya annapānena       sa rājavasatiṃ vase
        samaṇe brāhmaṇe cāpi      sīlavante bahussute
        āsajja paññe sevetha      ākaṅkhaṃ vuḍḍhimattano.
     Tattha sakkaccaṃ payirūpāseyyāti gāravena punappunaṃ upasaṅkameyya.
Anuvāseyyāti uposathavāsaṃ vasanto anuvatteyya. Tappeyyāti
yāvadatthaṃ dānena tappeyya. Āsajjāti upagantvā. Paññeti
paṇḍite. Āsajja pañhanti vā pāṭho. Pañhanti paṇḍitehi

---------------------------------------------------------------------------------------------
page263.
Paññāya kattabbaṃ kusalākusalaṃ kāraṇaṃ puccheyyāti attho.
        Dinnapubbaṃ na hāpeyya       dānaṃ samaṇabrāhmaṇe
        na ca kiñci nivāreyya       dānakāle vanibbake
        paññavā buddhisampanno       vidhānavidhikovido
        kālaññū samayaññū ca         sa rājavasatī vase
        uṭṭhāya kammadheyyesu       appamatto vicakkhaṇo
        susaṃvihitakammanto           sa rājavasatiṃ vase.
     Tattha dinnapubbanti pakatipaṭiyattaṃ dānavattaṃ. Samaṇabrāhmaṇeti
samaṇe vā brāhmaṇe vā. Vanibbaketi dinnakāle vanibbake
āgate disvā kiñci na nivāreyya. Paññavāti vicāraṇapaññāya
yutto. Buddhisampannoti avekallabuddhisampanno.
Vidhānavidhikovidoti nānappakāresu dāsakammakaraporisādīnaṃ
saṃvidahanakoṭṭhāsesu cheko. Kālaññūti ayaṃ dānaṃ dātuṃ ayaṃ sīlaṃ rakkhituṃ
ayaṃ uposathakammaṃ kātuṃ kāloti jāneyya. Samayaññūti ayaṃ
kasanasamayo ayaṃ vapanasamayo ayaṃ vohārasamayo ayaṃ upaṭṭhānasamayoti
jāneyya. Kammadheyyesūti attano kattabbakammesu.
        Khalaṃ sālaṃ pasuṃ khettaṃ        gantvā passa abhikkhaṇaṃ
        mitaṃ dhaññaṃ nidhāpeyya        mitaṃ pacāpaye ghare
        puttaṃ vā bhātaraṃ saṃ vā      sīlesu asamāhitaṃ
        anaṅgavā hi te bālā      yathā petā tatheva te
        coḷañca nesampiṇḍañca       āsīnānaṃ padāpaye

---------------------------------------------------------------------------------------------
page264.
        Dāse kammakare pose      sīlesu susamāhite
        dakkhe uṭṭhānasampanne      ādhipaccasmiṃ ṭhāpayeti.
     Tattha pasuṃ khettanti gokulañca sassaṭṭhānañca. Gantvāti
gamanasīlo. Mitanti minitvā ettakanti ñatvā koṭṭhesu nidhāpeyya.
Ghareti gharepi parijanaṃ gaṇetvā mitameva pacāpeyya.
  Sīlesu asamāhitanti evarūpaṃ dussīlaṃ anācāraṃ kismiñci ādhipaccaṭṭhānena
ṭhapeyyāti attho. Anaṅgavā hi te bālāti aṅgametaṃ
manussānaṃ bhātāti loke pavuccati. Kiñcāpi jeṭṭhakaniṭṭhabhātaro
aṅgasamānattā aṅgāti vuttā ime pana dussīlā tasmā aṅgasamā
na honti yathā pana susāne chaḍḍitā petā matā tatheva te
tasmā tādisā ādhipaccaṭṭhānena ṭhapetabbā. Kuṭumbaṃ hi te
vināsenti vinaṭṭhakuṭumbassa ca daliddassa ca rājavasati nāma na
sampajjati. Āsīnānanti āgantvā nisinnānaṃ. Matānaṃ matakabhattaṃ
viya dento ghāsacchādanamattaṃ dāpeyya. Uṭṭhānasampanneti
uṭṭhānaviriyena samannāgate.
        Sīlavā ca alobho ca        anuvatto cassa rājino
        āvīraho hito tassa        sa rājavasatiṃ vase
        chandaññū rājino cassa       cittattho cassa rājino
        asaṃkusakavuttissa            sa rājavasatiṃ vase
        acchādane ca nahāpane      dhove pāde adhosiraṃ
        āhatopi na kuppeyya       sa rājvasatiṃ vaseti.

---------------------------------------------------------------------------------------------
page265.
     Tattha alobhoti aluddho. Anuvatto cassa rājinoti assa
rājino manaṃ anuvatto. Cittatthoti citte ṭhito rājacittavasikoti
attho. Asaṃkusakavuttissāti apaṭilomavutti assa. Adhosiranti
pāde dhovantopi siraṃ adho katvā heṭṭhāmukhova dhoveyya na rañño
mukhaṃ olokeyyāti attho.
        Kumbhimhi añjaliṃ kayirā       vāyasaṃ vāpi padakkhiṇaṃ
        kimeva sabbakāmānaṃ         dātāraṃ dhīramuttamaṃ
        yo deti sayanaṃ vatthaṃ        yānaṃ āvasathaṃ gharaṃ
        pajjunnoriva bhūtānaṃ         bhogehi abhivassati
        eseyyā rājavasatī        vattamāno yathā naro
        ārādhayati rājānaṃ         pūjaṃ labhati bhattusūti.
Tattha kumbhimhi añjaliṃ kayirā vāyasaṃ vāpi padakkhiṇanti
vuḍḍhiṃ paccāsiṃsanto hi puriso udakabharitaṃ kumbhiṃ disvā tassa añjaliṃ
kareyya vāyasaṃ vāpi sakuṇañca padakkhiṇaṃ kareyya (yesaṃ) añjaliṃ katvā
padakkhiṇaṃ karontassa te kiñci dātuṃ na sakkonti. Kimevāti yo
pana sabbakāmānaṃ dātā dhīro taṃ rājānaṃ kiṃ kāraṇā na namasseyya
rājāyeva hi namassitabbo ca ārādhetabbo cāti. Pajjunnorivāti
megho viya. Eseyyā rājavasatīti ayyā yā ayaṃ mayā kathitā esā
rājavasatī nāma rājasevakānaṃ anusāsanī. Yathāti yāya rājavasatiyā
vattamāno naro rājānaṃ ārādheti rājūnañca santikā pūjaṃ labhati
esāti. Evaṃ asamadhuro vidhuro buddhalīlāya rājavasatiṃ kathesīti.
                   Rājavasatīkaṇḍaṃ niṭṭhitaṃ.

---------------------------------------------------------------------------------------------
page266.
     Evaṃ puttadāramittasuhajjādayo anusāsantasseva tassa tatiyo
divaso jāto. So divasapāripūriṃ ñatvā pātova nahātvā
nānaggarasabhojanaṃ bhuñjitvā rājānaṃ apaloketvā māṇavena saddhiṃ
gamissāmīti cintetvā ñātigaṇaparivuto rājanivesanaṃ gantvā rājānaṃ
vanditvā ekamantaṃ ṭhito vattabbayuttakavacanaṃ avoca.
     Tamatthaṃ pakāsento satthā āha
        evaṃ samanusāsitvā         ñātisaṃghaṃ vicakkhaṇo
        parikiṇṇo suhadehi          rājānamupasaṅkami
        vanditvā sirasā pāde      katvā ca naṃ padakkhiṇaṃ
        vidhuro avaca rājānaṃ        paggahetvāna añjaliṃ
        ayammaṃ māṇavo neti        kattukāmo yathāmatiṃ
        ñātīnatthaṃ pavakkhāmi         taṃ suṇohi arindama
        putte ca me udikkhesi      yañcamaññaṃ ghare dhanaṃ
        yathā pecca nahāpeyya      ñātisaṃgho mayī gate
        yatheva khalati bhūmiyā         bhūmyāyeva patiṭṭhati
        evetaṃ khalitaṃ mayhaṃ         etaṃ passāmi accayanti.
     Tattha suhadehīti suhadayehi ñātimittādīhi. Yañcamaññanti
yañca me aññaṃ tayā ceva aññehi rājūhi ca dinnaṃ ghare aparimāṇaṃ
dhanaṃ taṃ sabbaṃ tvameva olokeyyāsi. Peccāti pacchā.
Khalalatīti pakkhalati. Evetantievaṃ etaṃ. Hi bhūmiyaṃ khalitā tattheva
patiṭṭhitapuriso viya tumhesu khalitvā tumhesuyeva patiṭṭhahāmi.

---------------------------------------------------------------------------------------------
page267.
Etaṃ passāmīti yo esa mama kinte rājā hotīti māṇavena
puṭṭhassa tumhe anoloketvā saccaṃ paṭṭhapetvā dāso hamasmīti
vadantassa accayo etaṃ accayaṃ passāmi añño pana me doso
natthi tamme accayaṃ khamatha mā etaṃ hadaye katvā pacchā mama
puttadāre aparajjhittha.
     Taṃ sutvā rājā paṇḍita tava gamanaṃ mayhaṃ na ruccati māṇavaṃ
     upāyeneva pakkositvā ghātetvā kilañjena paṭicchādema mayhaṃ taṃ
     ruccatīti dīpento gāthamāha
                 sakkā na gantuṃ iti mayhaṃ hoti
                 ghatvā vadhitvā idha kātiyānaṃ
                 idheva hohi iti mayhaṃ ruccati
                 mā tvaṃ agā uttamabhūripaññāti.
     Tattha ghatvāti idha rājageheyeva naṃ pothetvā māretvā
paṭicchādema.
     Taṃ sutvā mahāsatto deva tumhākaṃ evarūpo ajjhāsayo
ayuttoti vatvā āha
                 mā heva dhammesu manaṃ paṇidahi
                 atthe ca dhamme ca yutto bhavassu
                 dhiratthu kammaṃ akusalaṃ anariyaṃ
                 yaṃ katvā pacchā nirayaṃ vajjeyya
                 nevesa dhammo na puneti kiccaṃ

---------------------------------------------------------------------------------------------
page268.
                 Ayiro hi dāsassa janinda issaro
                 ghātetu jhāpetuṃ athopi hantuṃ
                 na ca mayhaṃ kodhatthi vajjāmihanti.
     Tattha mā heva dhammesūti mā heva adhammesu anatthesu
apuññesu tava cittaṃ paṇidahīti attho. Pacchāti yaṃ kammaṃ katvā
ajarāmaro na hoti atha kho pacchā nirayameva uppajjeyya. Dhiratthu
kammanti taṃ kammaṃ dhi garahitaṃ atthu bhaveyya. Nevesāti neva esa
porāṇakapaṇḍitānaṃ sabhāvo dhammo. Ayiroti sāmiko. Ghātetunti
etāni ghātādīni kātuṃ ayiro nāma dāsassa issaro sabbā
netāni kātuṃ labhati mayhaṃ māṇave appamattakopi kodho natthi
dinnakālato paṭṭhāya cittaṃ saṇṭhāretuṃ vaṭṭati vajjāmihaṃ nirandāti
āha.
     Evaṃ vatvā mahāsatto rājānaṃ vanditvā rājorodhe ca
rājaparisañca ovaditvā tesu sakabhāvena asaṇṭhahitvā mahāviravaṃ
viravantesupi rājanivesanā nikkhami. Sakalanagaravāsino paṇḍito kira
māṇavakena saddhiṃ gacchati etha passissāma nanti rājaṅgaṇeyeva
sannipatitvā naṃ passiṃsu. Atha ne mahāsatto tumhe mā
cintayittha sabbe saṃkhārā aniccā sarīraṃ adhuvaṃ yaso nāma
vipattipariyosāno apica tumhe dānādīsuyeva appamattā hothāti ovaditvā
nivattetvā attano gehābhimukho pāyāsi. Tasmiṃ khaṇe
dhammapālakumāro bhātigaṇaparivuto pitu paccuggamanaṃ karissāmīti nikkhamanto

---------------------------------------------------------------------------------------------
page269.
Nivesanadvāreyeva pitu sammukho ahosi. Mahāsatto taṃ disvā
sokaṃ saṇṭhāretuṃ asakkonto taṃ upaguyhitvā ure nipajjāpetvā
nivesanampāvisi.
     Tamatthaṃ pakāsento satthā āha
        jeṭṭhaputtaṃ upaguyha          vineyya hadaye daraṃ
        assupuṇṇehi nettehi        pāvisi so mahāgharanti.
     Ghare panassa sahassaputtā sahassadhītaro sahassabhariyā sattavaṇṇadāsīsatāni
ca tehiceva avasesadāsakammakarañātimittehi ca tassa sakalanivesanaṃ
yugantavātābhighātapatitehi sālehi sālavanaṃ viya nirantaraṃ ahosi.
     Tamatthaṃ pakāsento satthā āha
        sālāva sampamadditā         mālutena pamadditā
        senti puttā ca dārā ca     vidhurassa nivesane
        itthīsahassaṃ bhariyānaṃ          dāsīsattasatānī ca
        bāhā paggayha pakkanduṃ       vidhurassa nivesane
        orodhā ca kumārā ca       vesiyānā ca brāhmaṇā
        bāhā paggayha pakkanduṃ       vidhurassa nivesane
        hatthārohā anīkaṭṭhā        rathikā pattikārakā
        bāhā paggayha pakkanduṃ       vidhurassa nivesane
        samāgatā jānapadā          negamā ca samāgatā
        bāhā paggayha pakkanduṃ       vidhurassa nivesane
        itthīsahassaṃ bhariyānaṃ          dāsāsattasatāni ca

---------------------------------------------------------------------------------------------
page270.
        Bāhā paggayha pakkanduṃ       kasmā no vijahessasi
        orodhā ca kumārā ca       vesiyānā ca brāhmaṇā
        bāhā paggayha pakkanduṃ       kasmā no vijahessasi
        hatthārohā anīkaṭṭhā        rathikā pattikārakā
        bāhā paggayha pakkanduṃ       kasmā no vijahessasi
        samāgatā jānapadā          negamā ca samāgatā
        bāhā paggayha pakkanduṃ       kasmā no vijahessasīti.
     Tattha sentīti mahātale chinnapādā viya patitā āvaṭṭantā
parivattantā sayanti. Bhariyānanti bhariyānameva itthīnaṃ sahassaṃ.
Kasmā noti kena kāraṇena amhe vijahessasīti parideviṃsu.
     Mahāsatto sabbantaṃ mahājanaṃ assāsetvā avasesāni kiccāni
katvā antojanaṃ bahijanañca ovaditvā ācikkhitabbayuttakaṃ sabbaṃ
puttadārassa ācikkhitvā puṇṇakassa santikaṃ gantvā attano
niṭṭhitakiccaṃ tassa ārocesi.
     Tamatthaṃ pakāsento satthā āha
        katvā gharesu kiccāni        anusāsitvā sakaṃ janaṃ
        mittāmacce ca bhacce ca      puttadāre ca bandhave
        kammantaṃ saṃvidhetvāna         ācikkhitvā ghare dhanaṃ
        nidhiñca iṇadānaṇca           puṇṇakaṃ etadabravi
                 avasī tuvaṃ mayha tihaṃ agāre
                 kātani kiccāni gharesu mayhaṃ

---------------------------------------------------------------------------------------------
page271.
                 Anusāsitā puttadārā mayā ca
                 karohi kiccāni yathāmatinteti.
     Tattha kammantaṃ saṃvidhetvānāti evañca evañca kātuṃ vaṭṭatīti
ghare kattabbakiccaṃ saṃvidahitvā. Nidhinti tattha tattha nihitadhanaṃ.
Iṇadānanti iṇavasena payojitadhanaṃ. Yathāmatinteti idāni tava
ajjhāsayānurūpaṃ karohīti.
     Atha naṃ puṇṇako āha
                 sace hi katte anusāsitā te
                 puttā ca dārā ca anujīvino ca
                 handehidāni taramānarūpo
                 dīgho hi addhāpi ayaṃ puraṭṭhā
        asambhītova gaṇhāhi          ājāniyassa vāladhiṃ
        idaṃ pacchimakaṃ tuyhaṃ           jīvalokassa dassananti.
     Tattha katteti somanassappatto yakkho mahāsattaṃ ālapati.
Addhāpīti gantabbamattopi dīgho. Asambhītovāti nibbhayo. Idaṃ
so heṭṭhāpāsādaṃ anotaritvā tatova gantukāmo avaca.
     Atha naṃ mahāsatto āha
        sohaṃ kissānubhāyissaṃ         yassa me natthi dukkaṭaṃ
        kāyena vācā manasā        yena gaccheyya duggatinti.
     Tattha sohaṃ kissānubhāyissanti idaṃ mahāsatto asambhītova
gaṇhāhīti vutto evamāha.

---------------------------------------------------------------------------------------------
page272.
     Evaṃ mahāsatto sīhanādaṃ naditvā asambhīto kesarasīhoviya
nibbhayo hutvā ayaṃ me sāṭako mama aruciyā mā muñcatūti adhiṭṭhā
napāramiṃ purecārikaṃ katvā daḷhaṃ nivāsetvā assassa vāladhiṃ viyūhitvā
ubhohi hatthehi daḷhaṃ vāladhiṃ gahetvā dvīhi pādehi assassa
ūrūsu paliveṭhetvā māṇava gahito me assavāladhi yathāruciṃ
yāhīti āha. Tasmiṃ khaṇe puṇṇako manomayasindhavassa
saññamadāsi. So paṇḍitaṃ ādāya ākāse pakkhandi.
     Tamatthaṃ pakāsento satthā āha
                 so assarājāvidhuraṃ vahanto
                 pakkāmi vehāya samantalikkhe
                 sākhāsu selesu asajjamāno
                 kāḷāgiriṃ khippamupāgamāsīti.
     Tattha sākhāsu selesu asajjamānoti puṇṇako kira cintesi
ahaṃ dūraṃ āgantvā imaṃ himavantappadese rukkhapabbatesu pothento
māretvā hadayamaṃsaṃ ādāya kaḷevaraṃ pabbatantare chaḍḍetvā
nāgabhavanaṃ gantvā taṃ vimalāya deviyā datvā irandatiṃ gahetvā
paccāgamissāmīti.
     So rukkhe ca pabbate ca paharitvā tesaṃ majjheyeva assaṃ
pesesi. Mahāsattassānubhāvena rukkhāpi pabbatāpi tassa sarīrato
ubhosu passesu ratanamattaṃ paṭikkamanti. So mato vā no vāti
parivattetvā mahāsattassa mukhaṃ olokento kāñcanādāsamiva

---------------------------------------------------------------------------------------------
page273.
Vippasannaṃ mukhaṃ disvā ayaṃ evaṃ na maratīti punapi himavantappadese
rukkhe ca pabbate ca tikkhattuṃ pothentopi tesaṃ majjheyeva assaṃ
pesesi. Tatheva rukkhāpi pabbatāpi dūrataraṃ paṭikkamantiyeva.
Mahāsatto paramakilantakāyo ahosi. So idāni naṃ vātakkhandhe
cuṇṇavicuṇṇaṃ karissāmīti cintetvā vātakkhandhe assaṃ pesesi.
Mato vā no vāti parivattetvā vikasitapadumaṃ viya mahāsattassa
mukhaṃ olokesi. So kodhābhibhūto sattamaṃ vātakkhandhaṃ pakkhandi.
Bodhisattassānubhāvena vātakkhandho dvidhā hutvā bodhisattassa okāsaṃ
adāsi. Tato verambhavātepi pahari. Verambhavātopi satasahassa
asanīsaddo viya dvidhā hutvā bodhisattassa okāsaṃ adāsi.
Sopi tassa antarāyābhāvaṃ passanto taṃ ādāya kāḷāgiripabbataṃ
agamāsi. Tena vuttaṃ.
                 Sākhāsu selesu asajjamāno
                 kāḷāgiriṃ khippamupāgamāsīti.
     Tattha asajjamānoti alaggamāno appaṭihaññamāno vidhurapaṇḍitaṃ
vahanto kāḷapabbatamatthakaṃ upagato ahosi.
     Evaṃ puṇṇakassa mahāsattaṃ gahetvā gatakāle paṇḍitassa
puttadārādayo puṇṇakassa vasanaṭṭhānaṃ gantvā mahāsattaṃ adisvā
chinnapādā viya patitvā aparāparaṃ parivattamānā mahāsaddena parideviṃsu.
     Tamatthaṃ pakāsento satthā āha
        itthīsahassaṃ bhariyānaṃ          dāsāsattasatāni ca

---------------------------------------------------------------------------------------------
page274.
        Bāhā paggayha pakkanduṃ       yakkho brāhmaṇavaṇṇena
     vidhuraṃ ādāya gacchati
        orodhā ca kumārā ca       vesiyānā ca brāhmaṇā
        bāhā paggayha pakkanduṃ       yakkho brāhmaṇavaṇṇena
     vidhuraṃ ādāya gacchati
        hatthārohā anīkaṭṭhā        rathikā pattikārakā
        bāhā paggayha pakkanduṃ       yakkho brāhmaṇavaṇṇena
     vidhuraṃ ādāya gacchati
        samāgatā jānapadā          negamā ca samāgatā
        bāhā paggayha pakkanduṃ       yakkho brāhmaṇavaṇṇena
     vidhuraṃ ādāya gacchati
        itthīsahassaṃ bhariyānaṃ          dāsīsattasatāni ca
        bāhā paggayha pakkanduṃ       paṇḍito so kuhiṃ gato
        orodhā ca kumārā ca       vesiyānā ca brāhmaṇā
        bāhā paggayha pakkanduṃ       paṇḍito so kuhiṃ gato
        hatthārohā anīkaṭṭhā        rathikā pattikārakā
        bāhā paggayha pakkanduṃ       paṇḍito so kahiṃ gato
        samāgatā jānapadā          negamā ca samāgatā
        bāhā paggayha pakkanduṃ       paṇḍito so kuhiṃ gatoti.
     Mahāsattaṃ gahetvā ākāsena gacchantaṃ disvā ca sutvā ca
evampi kanditvā te sabbepi sakalanagaravāsīhi saddhiṃ kandantā rājadvāraṃ

---------------------------------------------------------------------------------------------
page275.
Agamaṃsu. Rājā mahantaṃ paridevanasaddaṃ sutvā sīhapañjaraṃ vivaritvā
kasmā paridevathāti pucchi. Athassa te deva so kira māṇavo
na brāhmaṇo yakkho brāhmaṇarūpena āgantvā paṇḍitaṃ ādāya
gato tena vinā amhākaṃ jīvitaṃ natthi sace ito sattame divase
paṇḍito nāgamissati mayaṃ sakaṭasatehi sakaṭasahassehi dārūni saṃkaḍḍhitvā
sabbe aggiṃ pavisissāmāti imamatthaṃ ārocentā imaṃ gāthamāhaṃsu.
        Sace so sattarattena        paṇḍito nāgamissati
        sabbe aggiṃ pavissāma        natthattho jīvitena noti.
     Sammāsambuddhaparinibbānakālepi mayaṃ aggiṃ pavisitvā marissāmāti
vattāro nāhesuṃ aho suvasitaṃ mahāsattena nagaramhīti. Rājā
tesaṃ kathaṃ sutvā tumhe mā cintayittha mā socittha mā paridevittha
madhurakatho paṇḍito māṇavaṃ dhammakathāya palobhetvā attano pādesu
pātetvā na cirasseva amhākaṃ assumukhāni hāsento āgamissati
mā socayitthāti vatvā gāthamāha
        paṇḍito ca viyatto ca        vibhāvī ca vicakkhaṇo
        khippaṃ moceti attānaṃ        mā bhāyitthāgamissatīti.
     Tattha viyattoti veyyattiyā vicāraṇapaññāya samannāgato.
Vibhāvīti atthānatthaṃ kāraṇākāraṇaṃ vibhāvetvā dassetvā kathetuṃ
samattho. Vicakkhaṇoti taṃ khaṇaṃyeva ṭhānuppattikāraṇavijānanapaññāya
yutto. Mā bhāyitthāti mā bhāyittha khippaṃ attānaṃ mocetvā
āgamissatīti assāsesi.

---------------------------------------------------------------------------------------------
page276.
     Nāgarāpi paṇḍito raññā saddhiṃ kathetvā gato bhavissatīti
assāsaṃ paṭilabhiṃsūti.
                . Antarapeyyālo niṭṭhito.
     Puṇṇakopi mahāsattaṃ kāḷāgirimatthake ṭhapetvā imasmiṃ
jīvamāne mayhaṃ vuḍḍhi nāma natthi imaṃ māretvā hadayamaṃsaṃ gahetvā
nāgabhavanaṃ netvā vimalāya datvā irandatiṃ gahetvā devalokaṃ gamissāmīti
cintesi.
     Tamatthaṃ pakāsento satthā āha
                 so tattha gantvāna vicintayanto
                 uccāvacā cetanakā bhavanti
                 na imassa jīvena mamatthi kiñci
                 hantvānimaṃ hadayaṃ ānayissanti.
     Tattha soti so puṇṇako. Tattha gantvānāti gantvā tattha
kāḷāgirimatthake ṭhito. Cetanakāti khaṇe khaṇe uppajjamānā
cetnā uccāpi avacāpi uppajjanti ṭhānaṃ kho panetaṃ na vijjati
yametassa jīvitadānacetanāpi uppajjeyyāti imassa pana jīvena tahiṃ
nāgabhavane mama appamattakampi kiñci kiccaṃ natthi idhevimaṃ hantvāna assa
hadayaṃ ānayissāmīti sanniṭṭhānamakāsīti attho.
     Tato puṇṇako cintesi yannūnāhaṃ imaṃ sahatthena amāretvā
bheravarūpadassanena jīvitakkhayaṃ pāpeyyanti. So bheravayakkharūpaṃ nimmitvā
tajjento āgantvā tampātetvā pāde gahetvā dantantare katvā

---------------------------------------------------------------------------------------------
page277.
Khāditukāmo viya ahosi. Evaṃ santepi mahāsattassa lomahaṃsanamattampi
nāhosi. Tato sīharūpena ca mattamahāhatthirūpena ca āgantvā
dāṭhāhi ceva dantehi ca ovijjhitukāmo viya hutvā tathāpi
abhāyantassa ekadoṇikanāvappamāṇaṃ mahantaṃ sappavaṇṇaṃ nimmitvā
assasanto āgantvā sakalasarīraṃ veṭhetvā matthake phaṇaṃ dhāresi. Tassa
sārajjanamattampi nāhosi. Atha naṃ pabbatamatthake ṭhapetvā pātetvā
cuṇṇavicuṇṇaṃ karissāmīti mahāvātaṃ samuṭṭhāpesi. So tassa
kesaggamattampi na cālesi. Atha naṃ tattheva pabbatamatthake ṭhapetvā
hatthī viya khajjūrīrukkhaṃ pabbataṃ aparāparaṃ cālesi. Tathāpi naṃ
ṭhitaṭṭhānato kesaggamattampi cāletuṃ nāsakkhi. Tato saddasantāsenassa
hadayaphālanaṃ katvā māressāmīti antopabbataṃ pavisitvā paṭhaviñca
nabhañca ekaninnādaṃ karonto mahānādaṃ nadi. Evampissa sārajjanamattampi
nāhosi. Jānāti hi mahāsatto yakkhasīhahatthināgarājavesena
āgatopi vātavuṭṭhipabbatacalanānaṃ kārakopi antopabbataṃ
pavisitvā nādaṃ visajjentopi māṇavoyeva na aññoti. Tato
yakkho cintesi nāhaṃ imaṃ bāhirupakkamehi māretuṃ sakkomi
sahattheneva naṃ māressāmīti. So mahāsattaṃ pabbatamuddhani ṭhapetvā
pabbatapādaṃ gantvā maṇikkhandhe paṇḍukambalasuttaṃ pavesento viya
nadanto antopabbatena uggantvā mahāsattaṃ daḷhaṃ gahetvā
parivattetvā adhosiraṃ katvā anālambe ākāse visajjesi.
     Tena vuttaṃ
                so tattha gantvā pabbatamantarasmiṃ

---------------------------------------------------------------------------------------------
page278.
                Anto pavisitvāna paduṭṭhacitto
                asamphutasmiṃ jagatippadese
                adhosiraṃ dhārayi kātiyānoti.
     Tattha gantvāti pabbatamatthakā pabbatapādaṃ gantvā tattha
pabbatantare ṭhapetvā tassa anto pavisitvā pabbatamatthake ṭhitassa heṭṭhā
paññāyamāno asamphute bhūmippadese. Dhārayīti naṃ āditova dhāresi
     tattha pana naṃ khipitvā paṭhamaṃ paṇṇarasayojānamattaṃ bhassakāle
pabbatamuddhaniṭhitova hatthaṃ pasāretvā adhosiraṃ bhassantaṃ pādesu
gahetvā adhosirameva ukkhipitvā mukhaṃ olokento ayaṃ na maratīti
ñatvā dutiyampi khipitvā tiṃsayojanamattaṃ bhassakāle tatheva ukkhipitvā
mukhaṃ oloketvā jīvantameva disvā cintesi sace idāni
saṭṭhīyojanamattampi bhassitvā na marissati pādesuṃ naṃ gahetvā
pabbatamuddhani pothetvā māressāmīti. Atha naṃ tatiyampi khipitvā
saṭṭhīyojanaṭṭhānaṃ bhassakāle hatthaṃ pasāretvā pādesu naṃ gahetvā
ukkhipi. Mahāsattopi cintesi ayaṃ maṃ paṭhamaṃ paṇṇarasayojanaṭṭhānaṃ
khipi dutiyampi tiṃsayojanaṃ tatiyampi saṭṭhīyojanaṃ idāni na maṃ puna
khipissati ukkhipantoyeva pana pabbatamuddhani paharitvā maṃ māressati
yāva maṃ ukkhipitvā pabbatamatthakena potheti tāva naṃ adhosiro
olambantova māraṇakāraṇaṃ pucchissāmīti. So asambhīto
asantasanto tathā akāsi. Tena vuttaṃ
                 so lambamāno narake papāte

---------------------------------------------------------------------------------------------
page279.
                 Mahabbhaye lomahaṃse viduggate
                 asantasanto kurūnaṃ kattuseṭṭho
                 iccabravi puṇṇākaṃ nāma yakkhaṃ
                 ariyāvakāso anarīyarūpo
                 asaññato saññatasannikāso
                 accāhitaṃ kammaṃ karosi luddaṃ
                 bhāve ca te kusalaṃ natthi kiñci
                 yaṃ maṃ papātasmiṃ papātumicchasi
                 ko nu tavattho maraṇena mayhaṃ
                 amānusasseva te ajja vaṇṇo
                 ācikkha me tvaṃ katamāsi devatāti.
     Tattha so lambamānoti so kurūnaṃ kattuseṭṭho tatiyavāre
lambamāno. Ariyāvakāsoti rūpena ariyasadiso devavaṇṇī hutvā
carasi. Asaññatoti kāyādīhi asaññato dussīlo. Accāhitanti
hitātikkantaṃ atiahitaṃ vā. Bhāve ca teti tava citte appamattakampi
kusalaṃ natthi. Amānusasseva te ajja vaṇṇoti ajja
tavedaṃ kāraṇaṃ amanussasseva. Katamāsi devatāti yakkhānaṃ antare
katarayakkho nāma tvanti.
     Atha naṃ puṇṇako āha
                 yadi te suto puṇṇako nāma yakkho
                 rañño kuverassa hi so sajīvo

---------------------------------------------------------------------------------------------
page280.
                 Bhūmindharo varuṇo nāma nāgo
                 brahā sucī vaṇṇabalūpapanno
                 tassānujaṃ dhītaraṃ kāmayāmi
                 irandatī nāma sā nāgakaññā
                 tassā sumajjhāya piyāya hetu
                 patārayiṃ tuyhaṃ vadhāya dhīrāti.
     Tattha sajīvoti sajīvo amacco. Brahāti ārohaparināhasampanno.
Sucīti uṭṭhāpitakāñcanarūpasadiso. Vaṇṇabalūpapannoti
sarīravaṇṇena ca kāyabalena ca upagato. Tassānujanti tassa anujātaṃ
dhītaraṃ. Patārayinti cittaṃ pavattesiṃ sanniṭṭhānaṃ akāsinti attho.
     Taṃ sutvā mahāsatto ayaṃ loko duggahitena nassati
nāgamāṇavikampatthentassa mama maraṇena kiṃ payojanaṃ tattato naṃ
jānissāmīti cintetvā gāthamāha
                 māheva te yakkha ahosi moho
                 naṭṭhā bahū duggahitena lokā
                 kinte sumajjhāya piyāya kiccaṃ
                 maraṇena me iṅgha suṇohi sabbanti.
     Athassa puṇṇako ācikkhanto āha
                 mahānubhāvassa mahoragassa
                 dhītukāmo ñātibhatohamasmi
                 taṃ yācamānaṃ sasuro avoca

---------------------------------------------------------------------------------------------
page281.
                 Yathā mamaññiṃsu sukāmanītaṃ
                 dajjemu kho te sutanuṃ sunettaṃ
                 suvimhitaṃ candanalittagattaṃ
                 sace tuvaṃ hadayaṃ paṇḍitassa
                 dhammena laddhā idha māharesi
                 etena cittena kumāri labbhā
                 nāññaṃ dhanaṃ uttariṃ patthayāma
                 evaṃ na muḷhosmi suṇohi katte
                 na cāpi me duggahitamatthi kiñci
                 hadayena te dhammaladdhena nāgā
                 irandatiṃ nāgakaññaṃ dadanti
                 tasmā ahantuyhaṃ vadhāya yutto
                 evammamattho maraṇena tuyhaṃ
                 idheva taṃ narake pātayitvā
                hantavāna taṃ hadayaṃ ānayissanti.
     Tattha dhītukāmoti dhītaraṃ kāmemi patthemi dhītu atthāya vicarāmi.
Ñātibhatohamasmīti tassā ñātibhatiko nāma ahaṃ. Tanti taṃ
nāgakaññaṃ. Yācamānanti yācantaṃ maṃ. Yathā manti yasmā maṃ.
Sukāmanītanti suṭṭhu ekaṃsena kāmena nītoti sukāmanītaṃ amaññiṃsu
jāniṃsu tasmā mama sassuro dajjemu kho tetiādimāha. Tattha dajjemūti
dadeyyāma. Sutanunti sundarasarīraṃ. Idha māharesīti idha āhareyyāsi.

---------------------------------------------------------------------------------------------
page282.
     Tassa taṃ kathaṃ sutvā mahāsatto cintesi vimalāya mama
hadayena kiccaṃ natthi varuṇena dhammakathaṃ sutvā maṇinā maṃ pūjetvā
tattha gatena nāgarājena mama dhammakathikabhāvo vaṇṇito bhavissati
tato vimalāya mama dhammakathāya dohaḷo uppanno bhavissati varuṇena
duggahitaṃ gahetvā puṇṇako āṇatto bhavissati svāyaṃ attanā
duggahitena maṃ māretuṃ evarūpaṃ dukkhaṃ pāpesi mama paṇḍitabhāvo
ṭhānuppattikāraṇavindanasamatthatā imasmiṃ maṃ mārente kiṃ karissati
handāhaṃ naṃ māṇavaṃ saññāpessāmīti māṇava ahaṃ sādhunaradhammaṃ
nāma jānāmi yāvāhaṃ na marāmi tāva maṃ pabbatamuddhani nisīdāpetvā
sādhunaradhammaṃ suṇa pacchā yaṃ icchasi taṃ kareyyāsīti vatvā sādhunaradhammaṃ
vaṇṇento jīvitaṃ āharāpeyyanti. So adhosiro olambantova
gāthamāha
                 khippaṃ mamaṃ uddhara kātiyāna
                 hadayena me yadi te atthi kiccaṃ
                 yekecime sādhu narassa dhammā
                 sabbeva te pātukaromi ajjāti.
     Taṃ sutvā puṇṇako ayaṃ kira paṇḍitena devamanussānaṃ akathitapubbo
dhammo bhavissati handāhaṃ khippameva naṃ uddharitvā sādhunaradhammaṃ
sossāmīti cintetvā mahāsattaṃ ukkhipitvā pabbatamuddhani nisīdāpesi.
     Tamatthaṃ pakāsento satthā āha
                 sa puṇṇako kurūnaṃ kattuseṭṭhaṃ

---------------------------------------------------------------------------------------------
page283.
                 Nagamuddhani khippaṃ patiṭṭhapetvā
                 assaṭṭhamāsīnaṃ samekkhiyāna
                 paripucchi kattāramanomapaññaṃ
                 samuṭṭhito mesi tuvaṃ papātā
                 hadayena te ajja mamatthi kiccaṃ
                 yekecime sādhu narassa dhammā
                 sabbeva me pātukarohi ajjāti.
     Tattha assaṭṭhanti laddhassāsaṃ hutvā. Samekkhiyānāti disvā.
Sādhu narassa dhammāti narassa sādhu dhammā sunadaradhammā.
     Mahāsatto āha
                 samuṭṭhito tyasmi ahampapātā
                 hadayena me yadi te atthi kiccaṃ
                 yekecime sādhu narassa dhammā
                 sabbeva te pātukaromi ajjāti.
     Tattha samuṭṭhito tyassamīti tayā samuṭṭhito ahaṃ asmi.
     Atha naṃ mahāsatto kiliṭṭhasarīromhi nahāyāmi tāvāti āha.
Yakkho sādhūti nahānodakaṃ āharitvā nahānakāle mahāsattassa
dibbadussadibbagandhamālādīni datvā alaṅkatapaṭiyattakāle dibbabhojanaṃ
ādāsi. Mahāsatto bhuttabhojano kāḷāgirimatthakaṃ alaṅkārāpetvā
āsanaṃ paññāpetvā alaṅkatāsane nisīditvā buddhalīlāya sādhunaradhammaṃ
desento gāthamāha

---------------------------------------------------------------------------------------------
page284.
                 Yātānuyāyī ca bhavāhi māṇava
                 allañca pāṇiṃ parivajjayassu
                 mā cassu mittesu kadāci dubbhi
                 mā ca vasaṃ asatīnaṃ nigaccheti.
     Tattha añlañca pāṇiṃ parivajjayassūti allaṃ tintaṃ pāṇiṃ mā
dahi mā jhāpayi.
     Yakkho saṃkhittena kathite cattāro sādhunaradhamme bujjhituṃ asakkonto
vitthārena pucchi
                 kathaṃ nu yātaṃ anuyāyī hoti
                 allañca pāṇiṃ dahate kathaṃ so
                 asatī ca kāko pana mittadubbho
                 akkhāhi me pucchito etamatthanti.
     Mahāsattopissa kathesi
                 asaṇṭhataṃ 1- nopica diṭṭhapubbaṃ
                 yo āsanenāpi nimantayeyya
                 tasseva atthaṃ puriso kareyya
                 yātānuyāyīti tamāhu paṇḍitā
                 yassekarattimpi ghare vaseyya
                 yatthannapānaṃ puriso labhetha
                 na tassa pāpaṃ manasāpi cetaye
@Footnote: 1. asanthutanpi pāṭho

---------------------------------------------------------------------------------------------
page285.
                 Allañca pāṇiṃ dahate mittadubbho
        yassa rukkhassa chāyāya      nisīdeyya sayeyya vā
        na tassa sākhaṃ bhañjeyya     mittadubbho hi pāpako
                 puṇṇampi ce maṃ paṭhavī dhanena
                 dajjitthiyā puriso sammatāya
                 laddhā khaṇaṃ atimaññeyya tampi
                 tāsaṃ vasaṃ asatīnaṃ na gacche
                 evaṃ kho yātaṃ anuyāyī hoti
                 allañca pāṇiṃ dahate punevaṃ
                 asatī ca sāso pana mittadubbho
                 so dhammiko hohi jahassu adhammanti.
     Tattha asaṇṭhatanti ekāhaṃ davihampi ekato avuṭṭhapubbaṃ.
Yo āsanenāpīti yo evarūpaṃ āsanamattenāpi nimanteyya pageva
annapānādīhi. Tassevāti tassa eva pubbakārissa atthaṃ puriso
karoteva. Yātānuyāyīti pubbakārinā yātassa maggassa anuyāyī.
Paṭhamaṃ karonto hi yāyī nāma pacchā karonto pana anuyāyī nāmāti
evaṃ paṇḍitā kathenti ayaṃ devarāja paṭhamo sādhunaradhammo.
Allañca pāṇinti darūbhakaṃ attano bhuñjanahatthameva dahanto hi
mittadubbhī nāma hoti. Iti allahatthassa ajjhāpanaṃ nāma ayaṃ
dutiyo sādhunaradhammo. Na tassāti tassa sākhaṃ vā pattaṃ vā
aṅkuraṃ vā na bhindeyya kiṃ kāraṇā mittadubbho hi pāpako iti

---------------------------------------------------------------------------------------------
page286.
Paribhuttacchāyassa acetanassa rukkhassāpi pāpaṃ karonto mittadubbhī
nāma hoti kimaṅgaṃ pana manussabhūtassa. Evaṃ mittesu adubbhanaṃ
nāma ayaṃ tatiyo sādhunaradhammo. Dajjitthiyāti dadeyya itthiyā.
Sammatāyāti ahamevassāpi yo na añño mamaññeva sā itthī
icchatīti evaṃ suṭṭhu sammatāya. Laddhā khaṇanti aticārassa okāsaṃ
labhitvā. Asatīnanti asaddhammena samannāgatānaṃ itthīnaṃ. Iti
mātugāmaṃ nissāya pāpassa akaraṇaṃ nāma ayaṃ catuttho sādhunaradhammo.
So dhammiko hohīti so tvaṃ devarāja imehi catūhi sādhunaradhammehi
yutto dhammiko hohīti.
     Evaṃ mahāsatto yakkhassa cattāro sādhunaradhamme buddhalīlāya
kathesi. Te suṇantoyeva puṇṇako sallakkhesi catūsu ṭhānesu
paṇḍito attano jīvitameva yācati ayaṃ kho pana mayhaṃ pubbe
asaṇṭhatasseva sakkāramakāsi ahamassa nivesane tīhaṃ mahantaṃ yasaṃ
anubhavanto vasiṃ ahañca imaṃ pāpakammaṃ karonto mātugāmaṃ nissāya
karomi sabbathāpi ahameva mittadubbhī sace paṇḍitaṃ aparajjhissāmi
na sādhunaradhamme vattissāmi nāma kiṃ me nāgamāṇavikāya
indapattavāsīnaṃ assumukhāni hasāpento imaṃ vegena netvā dhammasabhāyaṃ
otāressāmīti cintetvā āha
                 avasiṃ ahaṃ tuyhaṃ tīhaṃ agāre
                 annena pānena upaṭṭhitosmi
                 mutto 1- mamā si visajmāmahaṃ taṃ
@Footnote: 1.mittotipipāṭho

---------------------------------------------------------------------------------------------
page287.
                 Kāmaṃ gharaṃ uttama pañña gaccha
                 api hāyatu nāgakulassa attho
                 alampi me nāgakaññāya hetu
                 so tvaṃ sakeneva subhāsitena
                 muttosi me ajjavadhāya paññāti.
     Tattha upaṭṭhitosmīti tayā upaṭṭhito asmi. Visajjāmahaṃ
tanti visajjemi ahaṃ taṃ. Kāmanti ekaṃsena. Vadhāyāti vadhato.
Paññāti paṇñavanta.
     Atha naṃ mahāsatto māṇava mā tāva maṃ attano gharaṃ pesayi
nāgabhavanameva maṃ nehīti vadanto gāthamāha
                 handa tuvaṃ yakkha mamampi nehi
                 sasurantike atthaṃ mayī carassu
                 ahampi nāgādhipatīvimānaṃ
                 dakkhemi nāgassa adiṭṭhapupbanti.
     Tattha handāti upasaggatthe nipāto. Sasurantike atthaṃ
mayi  carassūti tava sasurassa santikaṃ atthaṃ mayi cara mā nāsayi.
Nāgādhipatīvimānanti nāgādhipatiñca vimānañcassa adiṭṭhapubbaṃ passeyya.
     Puṇṇo āha
                 yaṃ ve narassa ahitāya assa
                 na taṃ pañño arahati dassanāya
                 atha kena vaṇṇena amittagāmaṃ

---------------------------------------------------------------------------------------------
page288.
                 Tuvamicchasi uttama pañña gantunti.
     Tatthaamittagāmanti amittassa vasanaṭṭhānaṃ amittasamāgamanti
attho.
     Atha naṃ mahāsatto āha
                 addhā pajānāmi ahampi etaṃ
                 na taṃ pañño arahati dassanāya
                 pāpañca me natthi kataṃ kuhiñci
                 tasmā na saṅke maraṇāgamāyāti
     tattha maraṇāgamāyāti maraṇassa āgamāya. Apicakho devarāja
tvaṃ mayā tādiso kakkhalo dhammakathāya palobhetvā mudukato idāneva
maṃ alaṃ me nāgamāṇavikāya attano gharaṃ yāhīti vadesi nāgarājassa
mudukaraṇaṃ mama bhāro nehiyeva maṃ tatthāti.
     Taṃ sutvā puṇṇako tassa vacanaṃ sādhūti sampaṭicchitvā āha
                 handa ca ṭhānaṃ atulānubhāvaṃ
                 mayā saha dakkhasi ehi katte
                 yatthacchati naccagītehi nāgo
                 rājā yathā vessavaṇṇo niḷiññaṃ
                 taṃ nāgakaññā caritaṃ gaṇena
                 nikīḷitaṃ niccamaho ca rattiṃ
                 pahutamālyaṃ bahu pupphachannaṃ
                 obhāsati vijjūrivantalikkhe

---------------------------------------------------------------------------------------------
page289.
                 Annena pānena upetarūpaṃ
                 naccehi gītehi ca vāditehi
                 paripuraṃ kaññāhi alaṅkatāhi
                 upasobhati vatthapilandhanenāti.
     Tattha handa cāti nipātamattameva. Ṭhānanti nāgarājassa
vasanaṭṭhānaṃ. Niḷiññanti niḷiññaṃ nāma rājadhāniyaṃ. Caritaṃgaṇenāti
taṃ nāgakaññānaṃ gaṇena caritaṃ. Nikīḷitanti niccaṃ aho ca
rattiñca nāgakaññāhi kīḷitānukīḷitaṃ.
     Tamatthaṃ pakāsento satthā āha
                 so puṇṇako kurūnaṃ kattuseṭṭhaṃ
                 nisīdayi pacchato āsanasmiṃ
                 ādāya kattāramanomapaññaṃ
                 upāgami bhavanaṃ nāgarañño
                 patvāna ṭhānaṃ atulānubhāvaṃ
                 aṭṭhāsi kattā pacchato puṇṇakassa
                 sāmaggipekkhī pana nāgarājā
                 pubbeva jāmātaramajjabhāsathāti.
     Tattha so puṇṇakoti bhikkhave so puṇṇako evaṃ nāgabhavanaṃ
vaṇṇetvā paṇḍitaṃ attano ājaññaṃ āropetvā nāgabhavanaṃ nesi.
Ṭhānanti nāgarājassa vasanaṭṭhānaṃ. Pacchato puṇṇakassāti puṇṇakassa
ca kira etadahosi sace nāgarājā paṇḍitaṃ disvā muducitto

---------------------------------------------------------------------------------------------
page290.
Bhavissati iccetaṃ kusalaṃ no ce tassa taṃ apasantasseva sindhavaṃ
āropetvā ādāya gamissāmīti. Atha naṃ pacchato ṭhapesi. Tena
vuttaṃ. Pacchato puṇṇakassāti. Sāmaggipekkhīti samaggiṃ pekkhamāno.
Sāmaṃ apekkhītipi pāṭho. Attano jāmātaraṃ passitvā
paṭhamataraṃ sayameva ajjhabhāsathāti attho.
     Nāgarājā āha
                 yaṃ nu tuvaṃ agamā maccalokaṃ
                 anvesamāno hadayaṃ paṇḍitassa
                 kacci samiddhena idhānupatto
                 ādāya kattāramanomapaññanti.
     Tattha kacci samiddhenāti kacci tena manorathena samiddhena
nipphannena idhāgatosīti pucchi.
     Puṇṇako āha
                 ayaṃ hi so āgato yaṃ tvamicchasi
                 dhammena laddho mama dhammapālo
                 taṃ passatha sammukhā bhāsamānaṃ
                 sukho have sappurisehi saṅgamoti.
     Tattha yaṃ tavamicchasīti yaṃ tvaṃ icchasi. Yaṃ tuvamicchasītipi
pāṭho. Bhāsamānanti taṃ loke pākaṭaṃ dhammapālaṃ idāni madhurena
sarena dhammaṃ bhāsamānaṃ sammukhāva passatha sappurisehi ekaṭṭhāne
samāgamo hi nāma sukho hotīti.
                   Kāḷāgirikaṇḍaṃ niṭṭhitaṃ.

---------------------------------------------------------------------------------------------
page291.
     Nāgarājā mahāsattaṃ disvā gāthamāha
        adiṭṭhapubbaṃ disvāna        macco maccubhayaddito
        byamhito nābhivādesi      na idaṃ paññavatamivāti.
     Tattha byamhitoti bhīto. Idaṃ vuttaṃ hoti paṇḍita tvaṃ
adiṭṭhapubbaṃ nāgabhavanaṃ disvā maraṇabhayena ca addito bhīto hutvā
yaṃ maṃ nābhivādesi idaṃ kāraṇaṃ paññavantānaṃ na hotīti.
     Evaṃ nāgarājānaṃ vandanaṃ paccāsiṃsamānaṃ mahāsatto na tvaṃ
mayā vanditabboti avatvāva attano ñāṇatāya upāyako sallena
ahaṃ vajjhappattabhāvena taṃ na vandāmīti vadanto gāthadvayamāha
        na camhi byamhito nāga     na ca maccubhayaddito
        navajjho abhivādeyya       vajjhaṃ vā nābhivādaye
        kathaṃ nu abhivādeyya        abhivādāpayetha ve
        yaṃ naro hantumiccheyya      taṃ kammaṃ nupapajjatīti.
     Tassattho nevāhaṃ nāgarāja adiṭṭhapubbaṃ nāgabhavanaṃ disvā bhīto
na maraṇabhayatajjito mādisassa hi maraṇabhayaṃ nāma natthi vajjho pana
janena vadhitabbo puggalo attānaṃ vadhakaṃ janaṃ abhivādetuṃ vajjhaṃ vadhakopi
abhivādetuṃ na labhati yaṃ hi naro hantumiccheyya taṃ kathaṃ nu abhivādeyya
kathaṃ vā tena attānaṃ abhivādāpayetha ve tassa hi taṃ kammaṃ na
upapajjati tvañca kira maṃ māretuṃ idha āṇāpesi kathaṃ ahaṃ
taṃ vandāmīti.
     Taṃ sutvā nāgarājā tuṭṭho mahāsattassa thutiṃ karonto dve

---------------------------------------------------------------------------------------------
page292.
Gāthā abhāsi
        evametaṃ yathā brūsi       saccaṃ bhāsasi paṇḍita
        na vajjho abhivādeyya      vajjhaṃ vā nābhivādaye
        kathaṃ nu abhivādeyya        abhivādāpayetha ve
        yaṃ naro hantumiccheyya      taṃ kammaṃ nupapajjatīti.
     Idāni mahāsatto nāgarājena saddhiṃ paṭisanthāraṃ karonto āha
                 asassataṃ sassataṃ nu tava idaṃ
                 iddhī jutī balaviriyūpapatti
                 pucchāmi taṃ nāgarāje tamatthaṃ
                 kathaṃ nu te laddhamidaṃ vimānaṃ
                 adhicca laddhaṃ pariṇāmajante
                 sayaṃ kataṃ udāhu devehi dinnaṃ
                 akkhāmi me nāgarāje tamatthaṃ
                 yatheva te laddhamidaṃ vimānanti.
     Tattha tava idanti idaṃ tava yasajātaṃ vimānaṃ vā asassataṃ
sassatasadisaṃ mā kho yasaṃ nissāya pāpamakāsīti iminā padena
attano jīvitaṃ yācati. Iddhīti nāgiddhi ca nāgajuti ca kāyabalañca
cetasikaviriyañca nāgabhavane upapatti ca yañca te idaṃ vimānaṃ pucchāmi
taṃ nāgarāja etamatthaṃ kathaṃ nu te idaṃ sabbaṃ laddhanti kinnu tayā
idaṃ vimānaṃ evaṃ sampannaṃ nāgabhavanaṃ adhicca akāraṇena laddhaṃ udāhu
utupariṇāmajante idaṃ udāhu sayaṃ sahattheneva kataṃ udāhu devehi te

---------------------------------------------------------------------------------------------
page293.
Dinnaṃ yatheva idaṃ laddhaṃ me etamatthaṃ akkhāhīti.
     Nāgarājā āha
                 nādhicca laddhaṃ na parināmajamme
                 na sayīkataṃ nāpi devehi dinnaṃ
                 sakehi kammehi apāpakehi
                 puññehi me laddhamidaṃ vimānanti.
     Tattha apāpakehīti alāmakehi.
     Mahāsatto āha
                 kinte vattaṃ kimpana brahmacariyaṃ
                 kissa suciṇṇassa ayaṃ vipāko
                 iddhī jutī balaviriyūpapatti
                 idañca te nāga mahāvimānanti.
     Tattha kinte vattanti nāgarāja purimabhave tava kiṃ vattaṃ
ahosi ko brahmacariyavāso katarassa sucaritasseso iddhiādiko
vipākoti.
     Nāgarājā āha
                 ahañca bhariyā ca manussaloke
                 saddhā ubho dānapati ahumhā
                 opānabhūtaṃ me gharaṃ tadāsi
                 santappitā samaṇabrāhmaṇā ca
                 mālañca gandhañca vilepanañca

---------------------------------------------------------------------------------------------
page294.
                 Padīpayaṃ seyyamupassayañca
                 adchādanaṃ sayanaṃ annapānaṃ
                 sakkaccaṃ dānāni adamha tattha
                 taṃ me vattaṃ tampana brahmacariyaṃ
                 tassa suciṇṇassa ayaṃ vipāko
                 iddhī jutī balaviriyūpapatti
                 idañca me dhīra mahāvimānanti.
     Tattha manussaloketi aṅgaraṭṭhe kāḷacampākanagare. Taṃ me
vattanti taṃ sakkaccaṃ dinnaṃ dānameva mayhaṃ vattasamādānaṃ brahmacariyañca
ahosi tasseva suciṇṇassa ayaṃ iddhādiko vipāko.
     Mahāsatto āha
                 evañca te laddhamidaṃ vimānaṃ
                 jānāsi puññānaṃ phalūpapattiṃ
                 tasmā hi dhammaṃ cara appamatto
                 yathā vimānaṃ puna māvavesīti.
     Tattha jānāsīti sace tayā dānānubhāveneva taṃ laddhaṃ evaṃ
sante jānāsi nāma puññānaṃ phalañca puññaphalena nibbattaṃ upapattiñca.
Tasmāti yasmā puññehi tayā idaṃ laddhaṃ tasmā. Puna
māvasesīti yathā punapi imaṃ nāgabhavanaṃ ajjhāvasi evaṃ dhammaṃ cara.
     Nāgarājā āha
                 nayīdha santi samaṇabrāhmaṇā vā

---------------------------------------------------------------------------------------------
page295.
                 Yesannapānāni dademu katte
                 akkhāhi me pucchito etamatthaṃ
                 yathā vimānaṃ puna māvasemāti.
     Mahāsatto āha
                 bhogī hi te santi idhūpapannā
                 puttā ca dārā anujīvino ca
                 tesu tuvaṃ vacasā kammunā ca
                 asampaduṭṭho ca bhavāhi niccaṃ
                 evaṃ tuvaṃ nāga asampadosaṃ
                 anupālaya vacasā kammunā ca
                 ṭhatvā idha yāvatāyukaṃ vimāne
                 uddhaṃ ito gacchasi devalokanti.
     Tattha bhogīti bhogino nāgāti attho. Tesūti tesu puttādīsu
bhogīsu vācāya kammena ca niccaṃ asampaduṭṭho bhava. Anupālayāti
evaṃ puttādīsuyeva sesasattesu ca mettacittasaṃkhātaṃ asampadosaṃ
anurakkha. Uddhaṃ itoti ito nāgabhavanato upari devalokaṃ
gamissasi mettacittaṃ hi dānato atirekataraṃ puññanti.
     Evaṃ nāgarājā mahāsattassa dhammakathaṃ sutvā tuṭṭhacitto na
sakkā paṇḍitena bahi papañcaṃ kātuṃ taṃ vimalāya dassetvā subhāsitaṃ
sāvetvā dohaḷaṃ paṭippassambhetvā dhanañjayarājānaṃ tosetuṃ
paṇḍitaṃ pesetuṃ vaṭṭatīti cintetvā gāthāmāha

---------------------------------------------------------------------------------------------
page296.
                 Addhā hi so socati rājaseṭṭho
                 tayā vinā yassa tuvaṃ sajīvo
                 dukkhūpanītopi tayā samecca
                 vindeyya poso sukhamāturopīti.
     Tattha sajīvoti amacco. Sameccāti tayā saha samāgantvā.
Āturopīti bāḷhagilānopi samāno.
     Taṃ sutvā mahāsatto nāgarājassa thutiṃ karonto itaraṃ gāthamāha
                 addhā sataṃ bhāsasi nāga dhammaṃ
                 anuttaraṃ atthapadaṃ suciṇṇaṃ
                 etādisiyāsu hi āpadāsu
                 paññāya te mādisānaṃ visesoti.
     Tattha satanti addhā sataṃ paṇḍitānaṃ dhammaṃ bhāsasi. Atthapadanti
hitakoṭṭhāsaṃ. Etādisiyāsūti evarūpāsu āpadāsu īdisesu
bhayesu upatthitesu mādisānaṃ paññavantānaṃ viseso paññāyati.
     Taṃ sutvā nāgarājā atirekataraṃ tuṭṭhahaṭṭho gāthamāha
                 akkhāhi no tāyaṃ mudhānuladdho
                 akkhāhi no tāyaṃ ajesi jūte
                 dhammena laddho itimāyamāha
                 kathaṃ tuvaṃ hatthamimassamāgatoti.
     Tattha akkhāhi noti ācikkha amhākaṃ. Tāyanti taṃ ayaṃ
mudhānuladdhoti kiṃ nu kho mudhā amūlakeneva labhi udāhu jūtena

---------------------------------------------------------------------------------------------
page297.
Ajesi. Atimāyamāhāti ayaṃ puṇṇako dhammena me paṇḍito
laddhoti vadati. Kathaṃ tuvaṃ hatthamimassamāgatoti tvaṃ kathaṃ imassa
hatthagataṃ āgato.
     Atha naṃ mahāsatto āha
                 yo missaro tattha asosi rājā
                 tamāyamakkhehi ajesi jūte
                 so maṃ jito rājā imassadāsi
                 dhammena laddhosmi asāhasenāti.
     Tattha yo missaroti yo me issaro. Imassadāsīti imassa
adāsi.
     Tamatthaṃ pakāsento satthā āha
                 mahorago attamano udaggo
                 sutvāna dhīrassa subhāsitāni
                 hatthe gahetvāna anomapaññaṃ
                 pāvekkhi bhariyāya tadā saṃkāse
        yena tvaṃ vimale paṇḍu       yena bhattaṃ na ruccati
        na ca me tādiso vaṇṇo     ayameso tamonudo
        yassa te hadaye natko      āgatoyaṃ pabhaṅkaro
        tassa vākyaṃ nisāmehi       dullabhaṃ dassanaṃ punāti.
    Tattha pāvekkhīti paviṭṭho. Yenāti bhadde vimale yena
kāraṇena tvaṃ paṇḍu ceva na ca te bhattaṃ ruccati. Na ca me

---------------------------------------------------------------------------------------------
page298.
Tādiso vaṇṇoti paṭhavītale vā devaloke vā na ca etādiso
vaṇṇo aññassa kassaci atthi yādiso etassa guṇavaṇṇo pattharito.
Ayameso tamo yaṃ nudoti yaṃ nissāya tava dohaḷo uppanno
ayaṃ eso sabbalokassa tamonudo. Punāti puna etassa
dassanannāma dullabhanti vadati.
                 Disvāna taṃ vimalā bhūripaññaṃ
                 dasaṅguliṃ añjaliṃ paggahetvā
                 haṭṭhena bhāvena patītarūpā
                 iccabravi kurūnaṃ kattuseṭṭhanti.
     Tattha haṭṭhena bhāvenāti tuṭṭhena cittena. Patītarūpāti
somanassajātā.
     Ito paraṃ vimalā āha
                 adiṭṭhapubbaṃ disvāna macco
                 maccubhayaddito byamhito
                 nābhivādesi na idaṃ paññavatamivāti.
     Paṇḍito āha
        na camhi bayamhito nāgi na ca maccu bhayaddito
        na vajjho abhivādeyya vajjhaṃ vā nābhivādaye
        kathaṃ nu abhivādeyya abhivādāpayetha ve
        yaṃ naro hantumiccheyya taṃ kammaṃ nupapajjatīti.
     Vimalā āha

---------------------------------------------------------------------------------------------
page299.
        Evametaṃ yathābrūsi         saccaṃ bhāsasi paṇḍita
        na vajjho abhivādeyya       vajjhaṃ vā nābhivādaye
        kathannu abhivādeyya         abhivādāpayetha ve
        yaṃ naro hantumiccheyya       taṃ kammaṃ nupapajjatīti.
     Atha mahāsatto vamalāya saddhiṃ paṭisanthāraṃ karonto āha
                 asassataṃ sassataṃ nu tava idaṃ
                 (vimānaṃ) iddhī jutī balaviriyūpapatti
                 pucchāmi taṃ nāgakaññe tamatthaṃ
                 kathaṃ nu te laddhamidaṃ vimānaṃ
                 adhicca laddhaṃ pariṇāmajante
                 sayīkataṃ udāhu devehi dinnaṃ
                 akkhāhi me nāgakaññe tamatthaṃ
                 yatheva te laddhamidaṃ vimānanti.
     Vimalā āha
                 nādhicca laddhaṃ na pariṇāmajamme
                 na sayaṃ kataṃ na ca devehi dinnaṃ
                 sakehi kammehi apāpakehi
                 puññehi me laddhamidaṃ vimānanti.
     Mahāsatto āha
                 kinte vattaṃ kiṃ pana brahmacariyaṃ
                 kissa suciṇṇassa ayaṃ vipāko

---------------------------------------------------------------------------------------------
page300.
                 Iddhī jutī balaviriyūpapatti
                 idañca te nāgi mahāvimānanti.
     Atha naṃ vimalā āha
                 ahañca kho sāmiko cāpi mayhaṃ
                 saddhā ubho dānapatī ahumhā
                 opānabhūtaṃ me gharaṃ tadāsi
                 santappitā samaṇabrāhmaṇāca
                 mālañca gandhañca vilepanañca
                 padīpayaṃ seyyamupassayañca
                 acchādanaṃ sayanaṃ annapānaṃ
                 sakkaccaṃ dānāni adamha tattha
                 taṃ me vattaṃ tampana brahmacariyaṃ
                 tassa suciṇṇassa ayaṃ vipāko
                 iddhī jutī balaviriyūpapatti
                 idañca me dhīra mahāvimānanti.
     Atha naṃ mahāsatto āha
                 evañca te laddhamidaṃ vimānaṃ
                 jānāsi puññāna phalūpapattiṃ
                 tasmā hi dhammañcara appamattā
                yathā vimānaṃ puna māvasesīti.
     Vimalā āha
	 
	 Page 301-400.

page301.
                 Mayīdha santī samaṇabrāhmaṇā ca
                 yesannapānāni dademu katte
                 akkhāhi me pucchito etamatthaṃ
                 yathā vimānaṃ puna māvasemāti.
       Mahāsatto āha
                 bhogī hi te santi idhūpapannā
                 puttā ca sāmī anujīvano ca
                 tesu tuvaṃ vacasā kammunā ca
                 asampaduṭṭhā ca bhavāhi niccaṃ
                 evaṃ tuvaṃ nāgi asampadosaṃ
                 anupālaya vacasā kammunā ca
                 ṭhatvā idha yāvatāyukaṃ vimāne
                 uddhaṃ ito gacchasi devalokanti.
       Vimalā āha
                 addhā hi so socati rājaseṭṭho
                 tayā vinā yassa tuvaṃ sajīvo
                 dukkhūpatonīpi tayā samecca
                 vindeyya poso sukhamāturopīti.
       Mahāsatto āha
                 addhā sataṃ bhāsasi nāgi dhammaṃ
                 anuttaraṃ atthapadaṃ suciṇṇaṃ

---------------------------------------------------------------------------------------------
page302.
                 Etādisiyāsu hi āpadāsu
                 paññāyate mādisānaṃ visesoti.
       Vimalā āha
                 akkhāhi no tāyaṃ mudhānuladdho
                 akkhāhi no tāyaṃ ajesi jūte
                 dhammena laddho itimāyamāha
                 kathaṃ tuvaṃ hatthamimassa māgatoti.
       Atha naṃ mahāsatto āha
                 yo missaro tattha ahosi rājā
                 tamāyamakkhehi ajesi jūte
                 so maṃ jito rājā imassadāsi
                 dhammena laddhosmi asāhasenāti.
     Imāsaṃ gāthānaṃ heṭṭhā vuttanayenevattho veditabbo.
     Mahāsattassa vacanaṃ sutvā atirekataraṃ tuṭṭhā vimālā mahāsattaṃ
gahetvā sahassagandhodakaghaṭehi nahāpetvā nahānakāle mahāsattassa
dibbadussadibbagandhamālādīni datvā alaṅkatapaṭiyattakāle dibbabhojana
adāsi. Bhuttabhojano alaṅkatāsanaṃ paññāpetvā mahāsatto
alaṅkatadhammāsane nisīditvā buddhalīlāya dhammaṃ desesi.
     Tamatthaṃ pakāsento satthā āha
        yatheva varuṇo nāgo       pañhaṃ pucchittha paṇḍitaṃ
        tatheva nāgakaññāpi        pañhaṃ pucchittha paṇḍitaṃ

---------------------------------------------------------------------------------------------
page303.
        Yatheva varuṇaṃ nāgaṃ         dhīro tosesi pucchito
        tatheva nāgakaññampi        dhīro tosesi pucchito
                 ubhopi te attamane viditvā
                 mahoragaṃ nāgakaññañca dhīro
                 acchambhī abbhīto alomahaṭṭho
                 iccabravi varuṇaṃ nāgarājaṃ
                 mā bhethayi nāga ayāhamasmi
                 yena tava attho idaṃ sarīraṃ
                 hadayena maṃsena karohi kiccaṃ
                 sayaṃ karissāmi yathā matinteti.
     Tattha achambhīti nikampo. Alomahaṭṭhoti bhayena ahaṭṭhalomo.
Iccabravīti vīmaṃsanavasena iti abravi. Mā bhethayīti mittadubbhikammaṃ
karomīti mā bhāyi kathaṃ nu kho imaṃ idāni hanissāmīti mā
cintayi. Nāgāti varuṇamālapati. Ayāhamasmīti ayaṃ ahamasmi
ayameva vā pāṭho. Sayaṃ karissāmīti sace tvaṃ imassa me santike
dhammo sutoti maṃ māretuṃ na visahasi ahameva yathā tava ajjhāsayo
tathā sayaṃ karissāmīti.
     Nāgarājā āha
                 paññāhave hadayaṃ paṇḍitānaṃ
                 te tyamha paññāya mayaṃ sutuṭṭhā
                 anūnanāmo labhatajjadāraṃ

---------------------------------------------------------------------------------------------
page304.
                 Ajjeva taṃ kuruyo pāpayātūti.
     Tattha te tyamhāti te mayaṃ tava paññāya sutuṭṭhā.
Anūnanāmoti saṃpuṇṇanāmo puṇṇako yakkhasenāpati. Labhatajjadāranti
labhatu ajja dāraṃ dadāmassa dhītaraṃ irandatiṃ. Pāpayātūti ajjeva
taṃ kururaṭṭhaṃ puṇṇako pāpetu.
     Evañca pana vatvā varuṇo irandatiṃ puṇṇakassa adāsi.
So taṃ labhitvā tuṭṭhacitto mahāsattena saddhiṃ sallapi.
     Tamatthaṃ pakāsento satthā āha
                 sa puṇṇako attamano udaggo
                 irandatiṃ nāgakaññaṃ labhitvā
                 haṭṭhena bhāvena patītarūpo
                 iccabravi kurūnaṃ kattuseṭṭhaṃ
                 bhariyāya maṃ tvaṃ akarī samaṅgiṃ
                 ahañca te vidhura karomi kiccaṃ
                 idañca te maṇiratanaṃ dadāmi
                 ajjeva taṃ kuruyo pāpayāmīti.
     Tattha maṇiratananti paṇḍita ahaṃ te guṇesu pasanno arahāmi
tavānucchavikaṃ kiccaṃ kātuṃ tasmā imañca te cakkavattiparibhogaṃ
maṇiratanaṃ dammi ajjeva taṃ indapattaṃ pāpemi.
     Atha mahāsatto tassa thutiṃ karonto itaraṃ gāthamāha
                 ajjeyya mesā tava hotu mettī

---------------------------------------------------------------------------------------------
page305.
                 Bhariyāya kaccāyana piyāya saddhiṃ
                 ānandacitto sumano pītito
                 datvā maṇiṃ mama nayindapattanti.
     Tattha ajjeyyamesāti esā tava bhariyāya saddhiṃ piyasaṃvā samettī
ajeyyā hotu. Ānandacittoti ādīhi pītisamaṅgībhāvamevassa vadati.
Nayindapattanti naya indapattaṃ.
     Tena vuttaṃ.
                 Sa puṇṇako kurūnaṃ kattuseṭṭhaṃ
                 nisīdayi purato āsanasmiṃ
                 ādāya kattāramanomapaññaṃ
                 upānayi nagaraṃ indapattaṃ
                 mano manussassa yathāpi gacche
                 tatopi saṃkhippataraṃ ahosi
                 yaṃ puṇṇako kurūnaṃ kattuseṭṭhaṃ
                 upānayi nagaraṃ indapattanti.
     Atha naṃ puṇṇako āha
                 etindapattaṃ nagaraṃ padissati
                 rammāni ca ambavanāni bhāgaso
                 ahañca bhariyāya samaṅgībhūto
                 tuvañca pattosi sakaṃ niketanti.
     Tattha yathāpi gaccheti mano nāma na gacchati dūre ārammaṇaṃ

---------------------------------------------------------------------------------------------
page306.
Gaṇhanto pana gatoti vuccati tasmā manassa ārammaṇaggahaṇatopi
khippataraṃ tassa manomayasindhavassa gamanaṃ ahosīti evamettha attho
daṭṭhabbo. Etindapattanti assapiṭṭhe nisinnasseva dassento
evamāha. Sakaṃ niketanti tuvañca attano nivesanaṃ sampattoti
āha.
     Tasmiṃ pana divase paccūsakāle rājā supinaṃ addasa. Evarūpo
supino ahosi. Rañño nivesanadvāre eko paññākkhandho
sīlasākho pañcagorasaphalo alaṅkatahatthiassapaṭicchanno mahārukkho ṭhito
mahājano tassa mahāsakkāraṃ katvā añjaliṃ paggayha namassati atheko
kaṇho puriso rattasāṭakanivattho rattapupphakaṇṇadharo āvudhahattho
āgantvā mahājanassa paridevantasseva taṃ rukkhamūlaṃ chinditvā
ākaḍḍhanto ādāya gantvā punāharitvā pakatiṭṭhāneyeva ṭhapetvā
pakkāmīti. Rājā taṃ supinaṃ pariggaṇhanto mahārukkho viya na
añño koci vidhurapaṇḍito mahājanassa paridevantasseva taṃ rukkhamūlaṃ
chinditvā ādāya gatapuriso viya na añño koci paṇḍitaṃ gahetvā
gatamāṇavo puna taṃ rukkhaṃ āharitvā pakatiṭṭhāneyeva ṭhapetvā gato
viya sve māṇavo paṇḍitaṃ ānetvā dhammasabhāya dvāre ṭhapetvā
pakkamissati addhā ajja mayaṃ paṇḍitaṃ passissāmāti sanniṭṭhānaṃ
katvā somanassappatto sakalanagaraṃ alaṅkārāpetvā dhammasabhaṃ
sajjāpetvā alaṅkataratanamaṇḍape dhammāsanaṃ paññāpetvā
ekasatarājaamaccagaṇanagaravāsijanaparivuto ajja tumhe paṇḍitaṃ passissatha mā

---------------------------------------------------------------------------------------------
page307.
Bhāyitthāti mahājanaṃ assāsento paṇḍitassa āgamanaṃ olokento
dhammasabhāyaṃ nisīdi. Puṇṇakopi paṇḍitaṃ otāretvā dhammasabhāya
dvāre parisamajjhe ṭhapetvā āpucchitvā irandatiṃ ādāya attano
devanagarameva gato.
     Tamatthaṃ pakāsento satthā āha
                 sa puṇṇako kurūnaṃ kattuseṭṭhaṃ
                 oropayi dhammasabhāya majjhe
                 ājaññamāruyha anomavaṇṇo
                 pakkāmi vehāya samantalikkhe
                 taṃ disvā rājā paramappītito
                 uṭṭhāya bāhāhi palissajitvā
                 avikampayaṃ dhammasabhāya majjhe
                 nisīdayi pamukhaṃ āsanasminti.
     Tattha anomavaṇṇoti ahīnavaṇṇo uttamavaṇṇo.
Avikampayanti bhikkhave so rājā paṇḍitaṃ palissajitvā mahājanamajjhe
avikampanto anolīyantoyeva hatthe gahetvā attano abhimukhaṃ katvā
alaṅkatadhammāsane nisīdāpesi.
     Atha rājā tena saddhiṃ sammoditvā madhurapaṭisanthāraṃ karonto
gāthamāha
                 tvaṃ no panetāsi rathaṃva naṭṭhaṃ
                 nandanti taṃ kuruyo dassanena

---------------------------------------------------------------------------------------------
page308.
                 Akkhāhi me pucchito etamatthaṃ
                 kathaṃ pamokkho ahu māṇavassāti.
     Tattha naṭṭhanti yathā naṭṭhaṃ rathaṃ sārathi upaneti evaṃ tvaṃ
amhākaṃ kāraṇena nayena hitakiriyāsu vinetāsi. Nandanti tanti
taṃ disvāva ime kururaṭṭhavāsino tava dassanena nandanti.
Māṇavassāti māṇavassa santikā kathaṃ tava mokkho ahosi yo vā taṃ
muñcantassa māṇavassa pamokkho so kena kāraṇena ahosīti attho.
     Atha naṃ mahāsatto āha
                 yaṃ  māṇavo tyābhivadi janinda
                 na so manusso naraviriyaseṭṭha
                 yadi te suto puṇṇako nāma yakkho
                 rañño kuverassa hi so sajīvo
                 bhūmindharo varuṇo nāma nāgo
                 brahā sucīvaṇṇabalūpapanno
                 tassānujaṃ dhītaraṃ kāmayāno
                 irandatī nāma sā nāgakaññā
                 tassā sumajjhāya piyāya hetu
                 patārayittha maraṇāya mayhaṃ
                 so ceva bhariyāya samaṅgībhūto
                 ahañcānuññāto maṇi ca laddhoti.
     Tattha yaṃ māṇavo tyābhivadīti janinda yaṃ tvaṃ māṇavoti

---------------------------------------------------------------------------------------------
page309.
Abhivadasi. Bhūmindharoti bhūmindharo nāgabhavanavāsī. Sā nāgakaññāti
yaṃ nāgakaññaṃ so kāmayamāno mama maraṇāya patārayi sā nāgakaññā
irandatī nāma. Piyāya hetūti mahārāja so hi nāgarājā
catuposathikapañhavisajjane pasanno maṃ maṇinā pūjetvā nāgalokaṃ
gato vimalāya nāma deviyā kahantemaṇīti pucchito mama
dhammakathikabhāvaṃ vaṇṇesi sā mama dhammakathaṃ sotukāmā hutvā mama
hadayena dohaḷaṃ uppādesi nāgarājā duggahitena attano dhītaraṃ
irandatiṃ āha mātā te vidhurassa hadayamaṃsaṃ dohaḷinī tassa
hadayamaṃsaṃ āharituṃ samatthaṃ sāmikaṃ pariyesāhīti sā pariyesantī
kuverassa bhāgineyyaṃ puṇṇakaṃ nāma yakkhaṃ disvā taṃ attani
paṭibaddhacittaṃ ñatvā pitu santikaṃ nesi atha naṃ so vidhurapaṇḍitassa hadayamaṃsaṃ
āharituṃ sakkonto irandatiṃ labhissasīti āha so vepullapabbatato
cakkavattiparibhogaṃ maṇiṃ āharitvā tumhehi saddhiṃ jūtaṃ kīḷitvā maṃ
labhitvā tīhaṃ mama nivesane vasitvā maṃ assassa vāladhiṃ gāhāpetvā
himavante rukkhesu ca pabbatesu ca pothetvā maṃ māretuṃ asakkonto
sattame vātakkhandhe verambhavātābhimukho pakkhanditvā saṭṭhīyojanubbedhe
kāḷāgiripabbatamatthake ṭhapetvā sīhavesādivasena idañcidañca
katvā maṃ māretuṃ asakkonto mayā attano maraṇakāraṇaṃ puṭṭho
ācikkhi athassāhaṃ sādhunaradhammaṃ kathesiṃ so taṃ sutvā pasannacitto
maṃ idhānetukāmo ahosi athāhantaṃ ādāya nāgabhavanaṃ gantvā
nāgarañño ca vimalāya ca dhammaṃ desesiṃ sabbāva nāgaparisā

---------------------------------------------------------------------------------------------
page310.
Pasīdiṃsu nāgarājā mama dhammadesanāya tuṭṭhakāle irandatiṃ puṇṇakassa
adāsi so taṃ labhitvā pasannacitto maṃ maṇiratanena
pūjetvā nāgarājenāṇatto maṃ manomayasindhavaṃ āropetvā sayaṃ
majjhimāsane nisīditvā maṃ pūrato āsane nisīdāpetvā irandatiṃ
pacchimāsane nisīdāpetvā idhānetvā maṃ parisamajjhe otāretvā
irandatiṃ ādāya attano nagarameva gato evaṃ mahārāja so puṇṇako
tassā sumajjhāya piyāya hetu patārayittha maraṇāya mayhaṃ atheva maṃ
nissāya so ceva bhariyāya samaṅgībhūto mama dhammadesanaṃ sutvā pasannena
nāgarājena ahañca anuññāto tassa me puṇṇakassa santikā ayaṃ
sabbakāmadado cakkavattiparibhogamaṇi ca laddho gaṇhatha deva imaṃ
maṇinti maṇiṃ rañño adāsi. Tato rājā paccūsakāle attanā
diṭṭhasupinaṃ nagaravāsīnaṃ kathetuṃ bhonto nagaravāsino ajja mayā
diṭṭhasupinaṃ suṇāthāti vatvā āha
                 rukkho hi mayhaṃ gharadvāre jāto
                 paññākakhandho sīlamayassa sākhā
                 atthe ca dhamme ca ṭhito nipāko
                 gavapphalo hatthigavāssachanno
                 naccagītaturiyābhinādite
                 ucchijja senaṃ puriso ahosi
                 so no ayaṃ āgato sanniketaṃ
                 rukkhassimassāpacitiṃ karotha

---------------------------------------------------------------------------------------------
page311.
                 Yekeci cittā mama paccayena
                 sabbeva te pātukarontu ajja
                 tibbāni katvāna upāyanāni
                 rukkhassimassāpacitiṃ karotha
                 yekeci bandhā mama atthi raṭṭhe
                 sabbeva te bandhanā mocayantu
                 yathevāyaṃ bandhanasmā pamutto
                 tatheva te muñcare bandhanasmā
                 unnaṅgalā māsamimaṃ karontu
                 maṃsodanaṃ brāhmaṇā bhakkhayantu
                 amajjapā majjarahā pivantu
                 puṇṇāhi thālāhi palissutāhi
                 mahāpathaṃ niccaṃ samavhayantu
                 tibbañca rakkhaṃ vidahantu raṭṭhe
                 yathāññamaññaṃ na viheṭhayeyyuṃ
                 rukkhassimassāpacitiṃ karothāti.
     Tattha sīlamayassāti etassa rukkhassa sīlamayā sākhā. Atthe
ca dhamme cāti vuḍḍhiyañca sabhāve ca ṭhito. Nipākoti so
paññamayo rukkho patiṭṭhito. Gavapphaloti pañcavidhagorasapphalo.
Hatthigavāssachannoti alaṅkatehi hatthigavāssehi sañchanno.
Naccagītaturiyābhināditeti athassa rukkhassa pūjaṃ karontena mahājanena tasmiṃ

---------------------------------------------------------------------------------------------
page312.
Rukkhe etehi naccādīhi abhinādite eko kaṇgahapuriso āgantvā taṃ
rukkhaṃ ucchijja parivāretvā ṭhitaṃ senaṃ palāpetvā ahosi puna rukkho
āgantvā amhākaṃ nivesanadvāreyeva ṭhito so no ayaṃ mahārukkhasadiso
paṇḍito sanniketaṃ āgato idāni sabbeva tumhe rukkhassimassa
apacitiṃ karotha mahāsakkāraṃ pavattettha. Mama paccayenāti ambho
amaccā yekeci maṃ nissāya laddhena yasena cittā tuṭṭhacittā te
sabbe attano cittaṃ pātukarontu. Tibbānīti bahalāni mahantāni.
Upāyanānīti paṇṇākārāni. Yekecīti antamaso kīḷanatthāya bandhe
migapakkhī upādāya. Muñcareti muñcantu. Unnaṅgalā
māsamimaṃ karontūti imaṃ māsaṃ kasananaṅgalāni ussāpetvā ekamante
ṭhapetvā nagare bheriñcārāpetvā sabbe manussā mahāchaṇaṃ karontu.
Bhakkhayantūti bhuñjantu. Amajjapāti akāro nipātamattaṃ. Majjapā
purisā majjarahā attano attano āpānaṭṭhāne sannisinnā pivantūti
attho. Puṇṇāhi thālāhīti puṇṇehi thālehi. Palissutāhīti
atipuṇṇattā paggharamānāhīti attho. Mahāpathaṃ niccaṃ samavhayantūti
alaṅkatamahāpathaṃ rājamaggaṃ nissāya ṭhitā vesiyo niccaṃ kilesavasena
kilesatthikajanaṃ avahayantūti attho. Tibbanti gāḷhaṃ. Yathāti yathā
rukkhassa susaṃvidahitattā unnaṅgalā hutvā rukkhassimassa apacitiṃ
karontā aññamaññaṃ na viheṭheyyuṃ evaṃ rukkhaṃ saṃvidahantūti attho.
     Evaṃ vutte
        orodhā ca kumārā ca     vesiyānā ca brāhmaṇā

---------------------------------------------------------------------------------------------
page313.
        Bahuṃ annañca pānañca       paṇḍitassābhihārayuṃ
        hatthārohā anīkaṭṭhā      rathikā pattikārakā
        bahuṃ annañca pānañca       paṇḍitassasābhihārayuṃ
        samāgatā jānapadā        negamā ca samāgatā
        bahuṃ annañca pānañca       paṇḍitassābhihārayuṃ
        bahujjano pasannosi        disvā paṇḍitamāgate
        paṇḍitamhi anuppatte       celukkhepo pavattathāti.
     Tattha abhihārayunti evaṃ raññā āṇattā mahājanaṃ paṭiyādetvā
sabbe satte bandhanā mocetvā ete orodhādayo nānappakāraṃ
paṇṇākāraṃ sajjetvā tena saddhiṃ annañca pānañca paṇḍitassa
pesesuṃ. Paṇḍitamāgateti paṇḍite āgate taṃ paṇḍitaṃ disvā
bahujjano pasanno ahosi.
     Chaṇo māsena osānaṃ agamāsi. Mahāsatto buddhakiccaṃ
sādhento viya mahājanassa dhammaṃ desento rājānaṃ anusāsento
dānādīni puññāni karonto uposathakammāni karonto yāvatāyukaṃ
ṭhatvā āyuhapariyosāne saggaparāyano ahosi. Tassovāde ṭhatvā
rājānaṃ ādiṃ katvā sabbepi kururaṭṭhavāsino yāvajīvaṃ sīlaṃ rakkhitvā
dānādīni puññāni katvā āyuhapariyosāne saggapadameva pūrayiṃsu.
     Satthā imaṃ dhammadesanaṃ āharitvā na bhikkhave idāneva pubbepi
tathāgato paññāsampanno upāyakusaloyevāti vatvā saccāni
pakāsetvā jātakaṃ samodhānesi. Tadā paṇḍitassa mātāpitaro

---------------------------------------------------------------------------------------------
page314.
Mahārājakulāni ahesuṃ tassa jeṭṭhabhariyā rāhulamātā ahosi
jeṭṭhaputto rāhulo ahosi vimalā uppalavaṇṇā varuṇanāgarājā
sāriputto ahosi supaṇṇarājā moggallāno sakko anuruddho
korabyarājā ānando ahosi puṇṇako channo manomayasindhavo
kaṇṭhassarājā sesaparisā buddhaparisā vidhurapaṇḍito pana ahameva
sammāsambuddhoti.
                    Vidhurajātakaṃ niṭṭhitaṃ.
                      -----------

---------------------------------------------------------------------------------------------
page315.
                      Mahānipātavaṇṇanā
                      vessantarajātakaṃ
                     ----------------
     phussatī varavaṇṇābheti idaṃ satthā kapilavatthusmiṃ upanissāya
nigrodhāme viharanto pokkharavassaṃ ārabbha kathesi.
     Yadā hi satthā pavattitapavaradhammacakko anukkamena rājagahaṃ
gantvā tattha hemantaṃ vītināmetvā udāyittherena magguddesakena
vīsatisahassakhīṇāsavaparivuto paṭhamagamanena yāva kapilavatthuṃ agamāsi.
Tadā sakyarājāno mayaṃ imaṃ siddhatthakumāraṃ amhākaṃ ñātiseṭṭhaṃ
passissāmāti sannipatitvā bhagavato vasanaṭṭhānaṃ vimaṃsamānā
nigrodhasakkassārāmo rammaṇīyoti sallakkhetvā tattha sabbaṃ paṭijagganavidhiṃ
katvā gandhapupphacuṇṇādihatthā paccuggamanaṃ karontā sabbālaṅkārapaṭimaṇḍite
daharadahare nāgaradārake ca nāgaradārikāyo ca paṭhamaṃ
pahiṇiṃsu. Tato rājakumāre ca rājakumārikāyo ca tesaṃ antarā
sāmaṃ gandhapupphacuṇṇādīhi satthāraṃ pūjayamānā bhagavantaṃ gahetvā
nigrodhārāmameva agamaṃsu. Tattha bhagavā vīsatisahassakhīṇṇāsavaparivuto
paññattapavarabuddhāsane nisīdi. Tadā sākiyā mānajātikā
manathaddhā te ayaṃ siddhatthakumāro amhehi daharataro amhākaṃ kaniṭṭho
bhāgineyyo putto nattāti cintetvā te daharadahare rājakumāre
āhaṃsu tumhe bhagavantaṃ vandatha mayaṃ tumhākaṃ piṭṭhito nisīdissāmāti.
Tesu evaṃ bhagavantaṃ avanditvā nisinnesu bhagavā tesaṃ

---------------------------------------------------------------------------------------------
page316.
Ajjhāsayaṃ ñatvā na maṃ ñātayo vandanti handāhaṃ te vandāpessāmīti
abhiññāpādakaṃ catutthajjhānaṃ samāpajjitvā tato paṭṭhāya
ākāsaṃ abbhuggantvā tesaṃ ñātīnaṃ sīse pādapaṅsuṃ okīriyamāno
viya gaṇḍāmbarukkhamūle yamakapāṭihāriyasadisaṃ pāṭihāriyaṃ akāsi.
Tadā suddhodanamahārājā taṃ acchariyaṃ disvā āha bhante tumhākaṃ
jātadivase isissa kāḷadevalassa jaṭilassa vandanatthaṃ upanītānaṃ vo
pāde parivattetvā brāhmaṇassa matthake ṭhite disvā ahaṃ tumhākaṃ
vandiṃ ayaṃ me paṭhamavandanā vappamaṅgaladivase jambūchāyāya sirisayane
nipannānaṃ vo jambūchāyāya aparivattanaṃ disvā ahaṃ tumhākaṃ pāde
vandiṃ ayaṃ me dutiyavandanā idāni imaṃ adiṭṭhapubbaṃ pāṭihāriyaṃ
disvāpi ahaṃ tumhākaṃ pāde vandāmi ayaṃ me tatiyavandanāti.
Tasmiṃ raññā pana vandite avanditvā ṭhātuṃ samattho nāma
ekasākiyopi nāhosi. Sabbepi te vandiṃsuyeva. Iti bhagavā ñātayo
vandāpetvā ākāsato otaritvā paññattapavarabuddhāsane nisīdi.
Nisinne pana bhagavati sikkhappatto ñātasamāgamo ahosi. Sabbepi
ekaggacittā hutvā nisīdiṃsu. Tato mahāmegho uṭṭhahitvā
pokkharavassaṃ vassi. Tāmbavaṇṇaṃ udakaṃ heṭṭhā viravantaṃ gacchati.
Ye temitukāmāva te tementi atemitukāmassa sarīre ekabindhumattamapi
na patati. Taṃ disvā sabbe te acchariyabbhūtajātā ahesuṃ. Aho
acchariyaṃ aho abbhūtaṃ aho buddhānaṃ ānubhāvo yesaṃ ñātīnaṃ samāgame
mahāmegho evarūpaṃ pokkharavassaṃ vassīti kathaṃ samuṭṭhāpesuṃ. Taṃ

---------------------------------------------------------------------------------------------
page317.
Sutvā satthā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva sabbepi
bodhisattakāle mama ñātisamāgame evarūpo mahāmegho pokkharavassaṃ
vassiyevāti vatvā tuṇhī ahosi tehi yācito atītaṃ āhari.
     Atīte bhikkhave siviraṭṭhe jetuttanagare sivimahārājā nāma rajjaṃ
kārento sañjayaṃ nāma puttaṃ paṭilabhi. So tassa vayappattassa
maddarājadhītaraṃ phussatiṃ nāma rājakaññaṃ ānetvā tassa rajjaṃ
niyyādetvā phussatiṃ nāma aggamahesiṃ akāsi. Tassā ayaṃ
pubbayogo. Ito hi ekanavutikappāvasāne vipassī nāma satthā loke
udapādi. Tadā bandhumatinagare bandhumo nāma rājā rajjaṃ kāresi.
Tasmiṃ bandhumatinagaraṃ upanissāya kheme migadāye viharante tasmiṃ kāle
eko rājā rañño bandhumassa anagghena candanasārena saddhiṃ
satasahassagghanikaṃ suvaṇṇamālaṃ pesesi. Rañño pana dve dhītaro ahesuṃ.
So taṃ paṇṇākāraṃ tāsaṃ dātukāmo hutvā candanasāraṃ jeṭṭhakāya
adāsi. Suvaṇṇamālaṃ kaniṭṭhāya adāsi. Tā ubhopi na mayaṃ
imaṃ amhākaṃ sarīre upanessāma satthārameva pūjessāmāti cintetvā
rājānamāhaṃsu tāta candanasārena ca suvaṇṇamālāya ca dasabalaṃ
pūjessāmāti. Taṃ sutvā rājā sādhūti sampaṭicchi. Sā sukhumaṃ
candanasāraṃ cuṇṇaṃ kāretvā suvaṇṇasamugge pūretvā gaṇhāpesi.
Kaniṭṭhabhaginī pana suvaṇṇamālaṃ uracchadamālaṃ kāretvā suvaṇṇasamugge
pūretvā gaṇhāpesi. Tā ubhopi migadāyavihāraṃ gantvā tāsu

---------------------------------------------------------------------------------------------
page318.
Dvīsu jeṭṭhakā pana candanacuṇṇena dasabalassa suvaṇṇavaṇṇasarīraṃ
pūjetvā sesacandanacuṇṇāni gandhakuṭiyaṃ vikīritvā bhante anāgate
kāle tumahādisassa buddhassa mātā bhaveyyanti patthanaṃ akāsi gāthamāha
        esā candanacuṇṇena       pūjā tumhesu me katā
        tumhādisassa buddhassa       mātā hessaṃ anāgateti.
     Kaniṭṭhabhaginī pana dasabalassa suvaṇṇavaṇṇaṃ sarīraṃ suvaṇṇamālāya
uracchadena pūjetvā bhante yāva arahattappatti tāva idaṃ
pasādhanaṃ mama sarīrā mā vigataṃ hotūti patthanaṃ akāsi gāthamāha
        bhante suvaṇṇamālāya       mayā tvaṃ pūjito asi
        tena mayhaṃ ure hotu      mālā puññena nimmitāti.
     Satthā pana tāsaṃ pūjānumodanaṃ akāsi
        yā cettha dvīhi tumhehi    pūjā mayhaṃ patiṭṭhitā
        tāya ijjhantu tumhākaṃ      yathā vo patthanā tathāti.
     Tā ubhopi yāvatāyukaṃ ṭhatvā āyuhapariyosāne tato caritvā
devaloke nibbattiṃsu. Tāsu jeṭṭhabhaginī devalokato manussalokaṃ
manussalokato devalokaṃ saṃsarantī ekanavutikappāvasāne buddhassa mātā
mahāmāyā devī nāma ahosi. Kaniṭṭhabhaganī pana tatheva saṃsarantī
kassapadasabalassa uppādakāle kikissa rañño dhītā hutvā nibbatti
sā cittakammakātāya viya uracchadamālāya alaṅkatena urena jātattā
uracchadā nāma kumārikā hutvā soḷasavassikakāle tathāgatassa
bhattānumodanaṃ sutvā sotāpattiphale patiṭṭhāya aparabhāge bhattānumodanaṃ

---------------------------------------------------------------------------------------------
page319.
Suṇanteneva pitarā sotāpattiphalapattadivaseyeva arahattaṃ patvā
pabbajitvā parinibbāyi. Kakirājāpi aññā sattadhītaro paṭilabhi.
Tāsaṃ nāmāni
        samaṇī samaṇaguttā           bhikkhunī bhikkhudāsikā
        dhammā ceva sudhammā ca      saṃghadāsī ca sattimāti.
     Tā imasmiṃ buddhuppāde
        khemā ca uppallavaṇṇā ca    paṭiccharā cāpi gotamī
        dhammadinnā mahāmāyā       visākhā cāpi sattimāti.
     Tāsu phussatī sudhammā nāma hutvā dānādīni puññāni katvā
vipassisammāsambuddhassa katāya candanacuṇṇena pūjāya phalena
rattacandanaparipphositena viya sarīrena jātattā phussatī nāma kumārikā hutvā
devesu ca manussesu ca saṃsarantī aparabhāge sakkassa devarañño
aggamahesī hutvā nibbatti. Athassā yāvatāyukaṃ ṭhatvā pañcasu
pubbanimittesu uppannesu sakko devarājā tassā parikkhīṇāyukabhāvaṃ
ñatvā mahantena yasena taṃ ādāya nandavanuyyānaṃ gantvā
tattha taṃ alaṅkatasirisayanapiṭṭhe nipannaṃ sayaṃ sirisayanapasse nisīditvā
evamāha bhadde phussati te dasa vare dammi te gaṇhāhīti.
Sakko taṃ varaṃ dadanto imasmiṃ gāthāsahassapaṭimaṇḍite
mahāvessantrajādake paṭhamaṃ gāthamāha
        phussatī varavaṇṇābhe         varassu dasadhā vare
        paṭhabyā cārupubbaṅgi        yaṃ tuyhaṃ manaso piyanti.

---------------------------------------------------------------------------------------------
page320.
     Evamesā mahāvessantaradhammadesanā devaloke patiṭṭhāpitā nāma
hoti. Tattha phussatīti taṃ nāmena ālapati. Varavaṇṇābheti
varāya vaṇṇābhāya samannāgate. Dasadhāti dasavidhe. Paṭhabyāti
paṭhaviyaṃ gahetabbe katvā. Varassūti gaṇhāhīti vadati. Cārupubbaṅgīti
cārunā pubbaṅgena varalakkhaṇena samannāgate. Yaṃ tuyhaṃ
manaso piyanti yaṃ yaṃ varaṃ tava manaso piyaṃ taṃ taṃ dasahi koṭṭhāsehi
gaṇhāhīti vadati.
     Sā attano cavanadhammataṃ ajānantī pamattā hutvā dutiyaṃ
gāthamāha
        devarāja mano tayatthu       kiṃ pāpaṃ pakataṃ mayā
        rammā cāvesi maṃ ṭhānā     vātova dharaṇīruhanti.
     Tattha mano tayatthūti namo te atthu. Kiṃ pāpanti kiṃ pāpaṃ
mayā tava santike pakatanti pucchati. Dharaṇīruhanti rukkhaṃ.
     Athassā pamattabhāvaṃ ñatvā sakko dve gāthā abhāsi
        na ceva te kataṃ pāpaṃ       na ca me tvamasi appiyā
        puññañca te parikkhīṇaṃ        yena tevaṃ vadāmihaṃ
        santike maraṇaṃ tuyhaṃ         vinābhāvo bhavissati
        paṭiggaṇhāhi me ete      vare dasa pavecchatoti.
     Tattha yena tevanti yena kāraṇena taṃ evaṃ vadāmi ahaṃ.
Tuyhaṃ vinābhāvoti tava amhehi saddhiṃ viyogo bhavissati. Pavecchatoti
dadamānassa.

---------------------------------------------------------------------------------------------
page321.
     Sā sakkassa vacanaṃ sutvā nicchayena attano maraṇaṃ ñatvā
varaṃ gaṇhantī āha
        varañce me ado sakka         sabbabhūtānamissara
        sivirājassa bhaddante           tattha assaṃ nivesane
        nīlanettā nīlabhamū             nīlakkhīva yathā migī
        phussatī nāma nāmena           tattha assaṃ purindada
        puttaṃ labhetha varadaṃ             yācayogaṃ amacchariṃ
        pūjitaṃ paṭirājūhi               kittimantaṃ yasassinaṃ
        gabbhaṃ me dhārayantiyā          majjhimaṅgaṃ anunnataṃ
        kucchi anunnato assa           cāpaṃva likhitaṃ samaṃ
        thanā me nappavatteyyuṃ         palitā nassantu vāsava
        kāye rajo na limpetha         vajjhañcāpi pamocaye
        mayūrakoñcābhirude             nārīvaragaṇāyute
        khujjacelāvakākiṇṇe           sūdamāgadhavaṇṇite
        citraggaḷerughusite             surāmaṃsappabodhane
     sivirājassa bhaddante tattha assaṃ mahesiyāti.
     Tattha sivirājassāti sā jambūdīpatalaṃ olokentī attano
anucchavikaṃ sivirañño nivesanaṃ disvā tattha aggamahesībhāvaṃ patthenti
evamāha. Yathā migīti ekavassikā migapotikā viya. Nīlakkhīti
nimmalanīlanettā homi. Tenevamāha. Tattha phussatīti iminā nāmena
assaṃ. Labhethāti labheyyaṃ. Varadanti

---------------------------------------------------------------------------------------------
page322.
Alaṅkatasīsaakkhiyugalahadayamaṃsarudhirasetacchattaputtadārādikassa yācitayācakassa
varabhaṇḍassa dāyakaṃ. Kucchīti majjhimaṅganti vuttaṃ sarūpato dasseti. Likhitanti
yathā chekena dhanukārena sammā likhitaṃ dhanuṃ. Anunnatanti anunnatamajjhaṃ
tulāvaṭṭaṃ 1- samaṃ hoti. Evarūpo me kucchi bhaveyya. Nappavatteyyunti
patitvā olambamānā na bhaveyyuṃ. Palitā nassantu vāsavāti
vāsava devaseṭṭha sirasmiṃ palitānipi me sīse nassantu mā
paññāyiṃsu. Palitāni siroruhātipi pāṭho. Vajjhañcāpīti kibbisakārakaṃ
rājāparādhikaṃ vajjhappattaṃ coraṃ attano balena mocetuṃ samatthā
assaṃ iminā attano issariyabhāvaṃ dīpeti. Sūdamāgadhavaṇṇiteti
bhojanakālādīsu thutivasena kālaṃ ārocentehi sūdehi ceva
māgadhikehi ca saṃvaṇṇite. Citraggaḷerughusiteti pañcāṅgikaturiyasaddasadisi
manorammavaraṃ ravantehi sattaratanavicittehi aggaḷehi dvārakavāṭehi
ugghosite. Surāmaṅsappabodhaneti pivatha khādathāti surāmaṃsehaṃ
pabodhiyamāne evarūpe sivirājassa nivesane tassa aggamahesī
bhaveyyanti ime dasa vare gaṇhi. Tattha sivirājassa aggamahesībhāvo
paṭhamo varo. Nīlanettatā dutiyo varo. Nīlabhamukatā tatiyo
varo. Phussatīti nāmaṃ catuttho varo. Puttapaṭilābho pañcamo
varo. Anunnatakucchitā chaṭṭho varo. Alambatthanatā sattamo varo.
Apalitabhāvo aṭṭhamo varo. Sukhumacchavībhāvo navamo varo.
Vajjhapamocanasamatthatā dasamo varo.
@Footnote: 1 guḷāvaṭṭantipi pāṭho

---------------------------------------------------------------------------------------------
page323.
     Taṃ sutvā sakko āha
        ye te dasa varā dinnā        mayā sabbaṅgasobhane
        sivirājassa vijite             sabbe te lacchasi vareti.
     Tamatthaṃ pakāsento satthā āha
        idaṃ vatvāna maghavā devarājā sujampati
        phussatiyā varaṃ datvā anumodittha vāsavoti.
     Tattha anumoditthāti pamuditacitto somanassappatto. Sabbe
te lacchasi vareti sabbe te vare labhasi.
     Evaṃ sakko dasa vare datvā pamuditacitto hutvā tuṭṭhamānaso
ahosi.
                 . Dasavaragāthā niṭṭhitā.
     Iti sā vare  gahetvā tato cutā maddarañño aggamahesiyā
kucchimhi nibbatti. Jāyamānāya candanacuṇṇena paripphositena
viya sarīrena jātattā tenassā nāmaggahaṇadivase phussatītveva nāmaṃ
kariṃsu. Sā mahantena parivārena vaḍḍhitvā soḷasavassikakāle
uttamarūpadharā ahosi. Atha naṃ sivimahārājā puttassa sañjayakumārassatthāya
ānetvā tassa chattaṃ ussāpetvā taṃ soḷasannaṃ itthīsahassānaṃ
jeṭṭhakaṃ katvā aggamahesiṭṭhāne ṭhapesi.
     Tena vuttaṃ
        tato cutā sā phussatī          khattiye upapajjatha
        jetuttaramhi nagare            sañjayena samāgamīti

---------------------------------------------------------------------------------------------
page324.
     Sā sañjayassa piyā manāpā ahosi. Atha sakko āvajjamāno
mayā phussatiyā dinnesu varesu nava varā samiddhāti disvā
eko puttavaro na tāva samijjhati taṃpissā samijjhāpessāmīti
cintesi. Tadā mahāsatto tāvatiṃsadevaloke vasati. Āyu cassa
parikkhīṇaṃ ahosi. Taṃ ñatvā sakko tassa santikaṃ gantvā mārisa
tayā manussalokaṃ gantuṃ vaṭṭati tattheva sivirañño aggamahesiyā
phussatiyā kucchimhi paṭisandhiṃ gaṇhituṃ vaṭṭatīti vatvā tassa ceva
aññesañca cavanadhammānaṃ saṭṭhīsahassānaṃ devaputnānaṃ paṭiññaṃ gahetvā
sakaṭṭhānameva gato. Mahāsattopi tato cavitvā tatthuppanno
sesadevaputtāpi saṭṭhīsahassānaṃ amaccānaṃ gehesu nibbattiṃsu.
Mahāsatte pana mātukucchigate phusatī dohaḷinī hutvā catūsu nagaradvāresu
nagaramajjhe ca nivesanadvāre cāti cha dānasālāyo kārāpetvā
devasikaṃ devasikaṃ cha sattasahassāni visajjetvā dānaṃ dātukāmā
ahosi. Atha rājā tassā dohaḷaṃ sutvā ne mittake brāhmaṇe
pakkosāpetvā mahāsakkāraṃ katvā tamatthaṃ pucchi. Nemittakā
mahārāja deviyā kucchimhi dānābhirato satto uppanno dānena
tittiṃ na gamissatīti byākariṃsu. Taṃ sutvā rājā tuṭṭhamānaso
hutvā vuttappakārā cha dānasālāyo kārāpetvā vuttappakāraṃ
dānaṃ paṭṭhapesi. Bodhisattassa paṭisandhiggahaṇakālato paṭṭhāya rañño
āyappamāṇaṃ nāma nāhosi. Tassa puññānubhāvena sakalajambūdīparājāno
tassa paṇṇākāraṃ pahiṇiṃsu. Devī mahantena parivārena

---------------------------------------------------------------------------------------------
page325.
Gabbhaṃ dhārentī dasamāse paripuṇṇe nagaraṃ daṭṭhukāmā hutvā rañño
ārocesi. Rājā nagaraṃ devanagaraṃ viya alaṅkārāpetvā deviṃ
rathavaraṃ āropetvā nagaraṃ padakkhiṇaṃ kāresi. Tassā vessavithiyā
majjhappattakāle kammajavātā caliṃsu. Rañño ārocayiṃsu. Taṃ
sutvā rājā vessavithiyā majjhe tassā pasūtigharaṃ kāretvā ārakkhaṃ
gaṇhāpesi. Sā tattha puttaṃ vijāyi.
     Tena vuttaṃ
        dasa māse dhārayitvā          karontī purapadakkhiṇaṃ
        vessānaṃ vithiyā majjhe         janesi phussatī mamanti.
     Mahāsatto mātu kucchito nikkhamanto visuddho hutvā akkhīni
ummīlitvāva nikkhami nikkhamantoyeva ca so mātuyā hatthaṃ pasāretvā
amma dānaṃ dassāmi atthi kiñci dhananti āha. Athassa mātā
tāta yathā ajjhāsayena dānaṃ dehīti pasāritahatthe sahassathavikaṃ ṭhapesi.
     Mahāsattopi ummaṅgajātake imasmiṃ jātake pacchimattabhāveti
tīsu ṭhānesu jātamattoyeva mātarā saddhiṃ kathesi.
     Athassa nāmaggahaṇadivase vessavithiyā jātattā vessantaroti
nāmaṃ kariṃsu.
     Tena vuttaṃ
        na mayhaṃ mātikaṃ nāmaṃ           napi petikasambhavaṃ
        jātomhi vessavithiyā          tasmā vessantaro ahunti.
     Jātadivaseyeva panassa ekā ākāsacārinī kareṇukā

---------------------------------------------------------------------------------------------
page326.
Abhimaṅgalasammataṃ sabbasetaṃ hatthipotakaṃ ānetvā maṅgalahatthiṭṭhāne ṭhapetvā
pakkāmi. Tassa mahāsattassa paccayaṃ katvā uppannattā
paccayotveva nāmaṃ kariṃsu. Rājā mahāsattassa atidīghādidosavajjitā
alambatthaniyo madhurakhīrāyo catusaṭṭhīdhātiyo dāpesi. Tena saddhiṃ
jātakānañca saṭṭhīdārakasahassānampi ekekā dhātiyo dāpesi. So
saṭṭhīsahassehi dārakehi saddhiṃ mahantena parivārena vaḍḍhati. Athassa
rājā satasahassagghanikaṃ kumārapilandhanaṃ kāresi. So catupañcavassikakāle
taṃ omuñcitvā dhātīnaṃ datvā puna tāhi diyamānaṃ na gaṇhi.
Tā naṃ pavattiṃ rañño ārocayiṃsu. Taṃ sutvā rājā mama puttena dinnaṃ
sudinnaṃ brahmadeyyameva hotūti aparaṃ pilandhanaṃ kārāpesi. Kumāro taṃpi
pilandhanaṃ adāsiyeva. So dārakakāleyeva dhātīnaṃ nava vāre pilandhanaṃ
adāsi. So aṭṭhavassikakāle pana pāsādavaragato sayanapiṭṭhe
nisinnoyeva cintesi ahaṃ bāhirakadānameva demi taṃ maṃ na paritoseti
ajjhattikadānaṃ dātukāmomhi sacepi maṃ koci hadayaṃ yāceyya uraṃ bhinditvā
hadayaṃ nīharitvā tassa dadeyyaṃ sace akkhīni maṃ yāceyya akkhīni
uppāṭetvā dadeyyaṃ sace sarīramaṃsaṃ yāceyya sakalasarīrato maṃsaṃ
chetvā dadeyyaṃ sacepi maṃ koci rudhiraṃ yāceyya rudhiraṃ gahetvā
dadeyyaṃ atha vāpi maṃ koci me dāso hohīti vadeyya attānamassa
samassāsetvā dāsaṃ katvā dadeyyanti. Tassevaṃ sabhāvaṃ sarasacittaṃ
cintentassa catunahutādhikadviyojanasatasahassabahalā ayaṃ mahāpaṭhavī
mattavaravāraṇo viya tajjamānā kampi. Sinerupabbatarājā

---------------------------------------------------------------------------------------------
page327.
Suseditavetataṅkuro viya oṇamitvā jetuttaranagarābhimukho aṭṭhāsi.
Paṭhavīsaddena devo tajjanto khaṇikavassaṃ vassi. Akālavijjulatā nicchariṃsu.
Sāgaro ubbatti. Sakko devarājā apphoṭesi. Mahābrāhmā
sādhukāramadāsi. Yāva brahmalokā ekakolāhalaṃ ahosi.
     Vuttampi cetaṃ
        yathāhaṃ dārako homi           jātiyā aṭṭhavassiko
        tadā nisajja pāsāde          dānaṃ dātuṃ vicintayiṃ
        hadayaṃ dadeyyaṃ cakkhuṃ            maṃsaṃpi rudhaṃpi ca
        dadeyyaṃ kāyaṃ sāvetvā        yadi ko yācaye mamanti
        sabhāvaṃ cintayantassa            akampitamasaṇṭhitaṃ
        akampi tattha paṭhavī             sineruvanavaṭaṃsakāti.
     Bodhisatto soḷasavassikakāleyeva sabbasippānaṃ nipphattiṃ pāpuṇi.
Athassa pitā rajjaṃ dātukāmo mātarā saddhiṃ mantetvā
maddarājakulato mātuladhītaraṃ maddiṃ nāma rājakaññaṃ ānetvā soḷasannaṃ
itthīsahassānaṃ jeṭṭhakaṃ katvā aggamahesiṭṭhāne ṭhapetvā mahāsattaṃ
rajje abhisiñci. Mahāsatto rajje patiṭṭhitakālato paṭṭhāya
devasikaṃ devasikaṃ cha satasahassāni visajjento mahādānaṃ pavattesi.
Aparabhāge maddī devī puttaṃ vijāyi. Taṃ kāñcanajālena
sampaṭicchiṃsu. Tenassa jālikumārotveva nāmaṃ kariṃsu. Tassa padasā
gamanakāle sā dhītaraṃ vijāyi. Taṃ kaṇhājinena sampaṭicchiṃsu. Tenassā
kaṇhājinātveva nāmaṃ kariṃsu. Mahāsatto ekamāsassa chakkhattuṃ

---------------------------------------------------------------------------------------------
page328.
Alaṅkatahatthikkhandhavaragato cha dānasālāyo olokesi.
     Tadā kāliṅgaraṭṭhe dubbuṭṭhikā ahosi. Sassāni na sampajjiṃsu.
Mahantaṃ chātakabhayaṃ uppajji. Manssā jīvituṃ asakkontā corakammaṃ
karonti. Dubbhikkhapīḷitā jānapadā rājaṅgaṇe sannipatitvā
upakkosiṃsu. Taṃ sutvā raññā kiṃ tātāti vuttepi tamatthaṃ ārocayiṃsu.
Atha rājā sādhu tātā devaṃ vassāpessāmīti vatvā te
uyyojetvā samādinnasīlopi sattāhaṃ uposathavāsaṃ vasantopi devaṃ
vassāpetuṃ nāsakkhi. So nāgare sannipātetvā ahaṃpi samādinnasīlo
sattāhaṃ uposathaṃ vasitvā devaṃ vassāpetuṃ nāsakkhiṃ kinnu kho
kātabbanti pucchi. Sace deva devaṃ vassāpetuṃ na sakkosi esa
jetuttaranagare sañjayarañño putto vessantaro nāma dānābhirato
tassa sabbaseto maṅgalahatthī atthi yassa gatagataṭṭhāne devo vassati
brāhmaṇe pesetvā taṃ hatthiṃ yācāpetvā ānethāti. So sādhūti
sampaṭicchitvā brāhmaṇe sannipātetvā tesu aṭṭha jane vicinitvā
tesaṃ nāmāni rāmo dhajo lakkhaṇo sujātimanto yañño sujāto
suyāmo koñḍaññoti sattannaṃ brāhmaṇānaṃ pamukho rāmo tesaṃ
paribbayaṃ katvā gacchatha vessantaraṃ hatthiṃ yācitvā ānethāti pesesi.
Aṭṭha brāhmaṇā anupubbena jetuttaranagaraṃ gantvā dānagge bhattaṃ
bhuñjitvā attano sarīraṃ rajoparikiṇṇaṃ paṃsumaggitaṃ  katvā puna divase
rājānaṃ hatthiṃ yācitukāmā hutvā raññodānaggaṃ gamanakāle pācīnadvāraṃ
agamaṃsu. Rājāpi dānaggaṃ olokessāmīti pātova nahātvā

---------------------------------------------------------------------------------------------
page329.
Nānaggarasabhojanaṃ bhuñjitvā alaṅkatahatthikkhandhavaragato pācīnadvāraṃ
agamāsi. Brāhmaṇā tatthokāsaṃ alabhitvā dakkhiṇadvāraṃ gantvā
unnatappadese ṭhatvā rañño pācīnadvāre dānaggaṃ oloketvā
dakkhiṇadvāraṃ āgamanakāle dakkhiṇahatthaṃ pasāretvā jayatu bhavaṃ jayatu
bhavaṃ vessantaroti āhaṃsu. Mahāsatto brāhmaṇe disvā hatthiṃ
tesaṃ ṭhitaṭṭhānaṃ pesetvā hatthikkhandhe nisinnova paṭhamaṃ gāthamāha
        paruḷhakacchanakhalomā            paṅkadantā rajassirā
        paggayha dakkhiṇaṃ bāhuṃ kiṃ maṃ yācanti brāhmaṇāti.
     Tattha paruḷhakacchanakhalomāti paruḷhakacchā paruḷhanakhā paruḷhalomā
dīghanakhā dīghalomāti attho. Kacche jātā lomā. Kacchā ca
nakhā ca lomā ca kacchanakhalomā. Paruḷhā kacchanakhalomā yesaṃ
te paruḷhakacchanakhalomā.
     Brāhmaṇā āhaṃsu
        ratanaṃ deva yācāma            sivīnaṃ raṭṭhavaḍḍhanaṃ
        dadāhi pavaraṃ nāgaṃ             īsādantaṃ uruḷhavanti.
     Tattha uruḷhavanti ubbāhanasamatthaṃ.
     Taṃ sutvā mahāsatto ahaṃ sīsamādiṃ katvā ajjhattikadānaṃ
dātukāmomhi ime maṃ bāhirakadānameva yācanti tathāpi pūressāmi
tesaṃ manorathanti cintetvā hatdikkhandhavaragato imaṃ gāthamāha
        dadāmi na vikampāmi            yaṃ maṃ yācanti brāhmaṇā
        pabhinnaṃ kuñjaraṃ dantiṃ            upaguyhaṃ gajuttamanti.

---------------------------------------------------------------------------------------------
page330.
     Tena vuttaṃ. Paṭijānitvā ca pana
        hatthikkhandhato oruyha          rājā cāgādhimānaso
        brāhmaṇānaṃ adā dānaṃ         sivīnaṃ raṭṭhavaḍḍhanoti.
     Tattha upaguyhanti rājavāhanaṃ. Cāgādhimānasoti cāgena adhikamānaso
adāti brāhmaṇānaṃ adāsi. So vāraṇassa alaṅkataṭṭhāne
olokanatthaṃ tikkhattuṃ padakkhiṇaṃ katvā analaṅkataṭṭhāne adisvā
kusmamissakasugandhodakabharitaṃ suvaṇṇabhiṅgāraṃ gahetvā ito etha
mahābrāhmaṇāti vatvā alaṅkatarajatadāmasadisaṃ hatthisoṇḍaṃ tesaṃ hatthesu
ṭhapetvā udakaṃ pātetvā alaṅkatavāraṇaṃ adāsi. Tassa catūsu
pādesu alaṅkārā cattāri satasahassāni agghanti. Ubhosu passesu
alaṅkārā dve satasahassāni agghanti. Heṭṭhā udare rattakambalaṃ
satasahassaṃ agghati. Piṭṭhiyaṃ muttājālaṃ maṇijālaṃ kāñcanajālanti
tīṇi jālāni tīṇi satasahassāni agghanti. Ubhosu kanṇesu
alaṅkārā dve satasahassāni agghanti. Paṭṭhiyaṃ attharaṇakambalaṃ
satasahassaṃ agghati. Kumbhālaṅkāro satasahassaṃ. Tayo vaṭaṃsakā
tīṇi satasahassāni. Kaṇṇacūḷālaṅkārā dve satasahassāni.
Dvinnaṃ dantānaṃ alaṅkārā dve satasahassāni. Soṇḍāya
sovatthikālaṅkāro satasahassaṃ. Naṅguṭṭhālaṅkāro satasahassaṃ. Ṭhapetvā
anagghabhaṇḍaṃ kāyāruḷha pasādhanaṃ bāvīsatisatasahassāni agghati.
Ārohaṇanisseṇi satasahassaṃ. Bhuñjanakaṭāhaṃ satasahassanti idaṃ tāva
ettakaṃ dhanaṃ catuvīsatisatasahassāni agghati. Chattapiṇḍiyaṃ pana maṇi

---------------------------------------------------------------------------------------------
page331.
Cuḷāmaṇi muttāhāro maṇi aṅkuso maṇi hatthino kaṇṭhaveṭhanamuttāhāro
maṇi hatthikumbhe maṇīti imāni cha anagghāni hatthīpi anagghoyevāti
hatthinā saddhiṃ satta anagghāni tāni sabbāni brāhmaṇānaṃ
adāsi. Tathā hatthino paricārakāni pañca kusalatāni hatthimeṇḍahatthigopakehi
saddhiṃ adāsi. Saha dāneneva panassa heṭṭhā vuttanayeneva
bhūmikampādayo ahesuṃ.
     Tamatthaṃ pakāsento satthā āha
        tadāsi yaṃ bhiṃsanakaṃ              tadāsi lomahaṃsanaṃ
        hatthināge padinnamhi           medanī samakampatha
        tadāsi yaṃ bhiṃsanakaṃ              tadāsi lomahaṃsanaṃ
        hatthināge padinnamhi           khubhittha nagaraṃ tadā
        samākulaṃ puraṃ āsi             ghoso ca vipulo mahā
        hatthināge padinnamhi           sivīnaṃ raṭṭhavaḍḍhaneti.
     Tattha tadāsīti tadā āsi. Hatthināgeti hatthisaṃkhāte nāge.
Khubhittha nagaraṃ tadāti saṃkhubhi ahosi.
     Brāhmaṇā kira dakkhiṇadvāre hatthiṃ labhitvā hatthipiṭṭhe
nisīditvā mahājanaparivārā nagaramajjhena pāyiṃsu. Mahājanā te
disvā āhaṃsu ambho brāhmaṇā amhākaṃ hatthiṃ abhiruḷhā kuto
vo laddho hatthīti. Brāhmaṇā āhaṃsu vessantaramahārājena no
hatthī dinno ke tumheti mahājanaṃ hatthīvikārādīhi ghaṭentā nagaramajjhena
pājetvā uttaradvārena nikkhamiṃsu. Nāgarā devatāvaṭṭanena

---------------------------------------------------------------------------------------------
page332.
Bodhisattassa kuddhā rājadvāre sannipatitvā mahantaṃ upakkosamakaṃsu.
     Tena vuttaṃ
        samākulaṃ puraṃ āsi             ghoso ca vipulo mahā
        hatthināge padinnamhi           sivīnaṃ raṭṭhavaḍḍhane
        athettha vattati saddo          tumulo bheravo mahā
        hatthināge padinnamhi           khubhittha nagaraṃ tadā
        athettha vattati saddo          tumulo bheravo mahā
        hattināge padinnamhi           sivīnaṃ raṭṭhavaḍḍhaneti.
     Tattha ghosoti upakkosanasaddo. Vipuloti patthaṭattā
vipulo. Mahāti uddhaṃ gatattā mahā. Sivīnaṃ raṭṭhavaḍḍhaneti
siviraṭṭhavāsīnaṃ raṭṭhavaḍḍhanakare.
     Athassa dānena saṃkhubbhitacittā hutvā nagaravāsino rañño
ārocesuṃ.
     Tena vuttaṃ
        uggā ca rājaputtā ca         vesiyānā ca brāhmaṇā
        hatthārohā anīkaṭṭhā          rathikā pattikārakā
        kevalo cāpi nigamo            siviyo cāpi samāgatā
        disvā nāgaṃ niyamānaṃ           te rañño paṭivedayuṃ
        vidhamaṃ deva te raṭṭhaṃ           putto vessantaro tava
        kathaṃ no hatthinaṃ dajjā          nāgaṃ raṭṭhassa pūjitaṃ
        kathaṃ no kuñjaraṃ dajjā          īsādantaṃ uruḷhavaṃ

---------------------------------------------------------------------------------------------
page333.
        Khettaññuṃ sabbayuddhānaṃ          sabbasetaṃ gajuttamaṃ
        paṇḍukambalasañchannaṃ             pabhinnaṃ sattumaddanaṃ
        dantiṃ savālavījaniṃ              setaṃ kelāsasādisaṃ
        sasetacchattaṃ supattheyyaṃ         sāthabbanaṃ sahatthipaṃ
        aggayānaṃ rājavāhiṃ            brāhmaṇānaṃ adā dhananti.
     Tattha uggāti uggatā paññātā pākaṭā. Nigamoti
negamakuṭumbikajano. Vidhamaṃ deva te raṭṭhanti deva tava raṭṭhaṃ vidhamaṃ.
Kathaṃ no hatthinaṃ dajjāti kena nāma kāraṇena amhākaṃ hatthinaṃ
abhimaṅgalasammataṃ kāliṅgaraṭṭhavāsīnaṃ brāhmaṇānaṃ dadeyya. Khettaññuṃ
sabbayuddhānanti sabbayuddhānaṃpi jayabhūmisīsapajānanasamatthaṃ. Dantinti
manoramadantayuttaṃ. Savālavījaninti vālavījaniyā saha yuttaṃ.
Supattheyyanti saattharaṇabhaṇḍaṃ. Sāthabbananti sahatthivejjaṃ. Sahatthipanti
hatthiparicārakānaṃ paṇcannaṃ kulasatānaṃ hatthimeṇḍahatthigopakānañca vasena
sahatthipaṃ. Evañca pana vatvā puna evamāhaṃsu
        annapānañca so dajjā         vatthasenāsanāni ca
        etaṃ kho dānapaṭirūpaṃ           etaṃ kho brāhmaṇārahaṃ
        ayaṃ te vaṃsarājāno           sivīnaṃ raṭṭhavaḍḍhano
        kathaṃ vessantaro putto         gajaṃ bhājeti sañjaya
        sace tvaṃ na karissasi           sivīnaṃ vacanaṃ idaṃ
        maññe taṃ saha puttena          sivihatthe karissareti.
     Tattha vaṃsarājānoti paveṇiyā āgato mahārājā. Bhājetīti

---------------------------------------------------------------------------------------------
page334.
Deti. Sivihatthe karissareti siviraṭṭhavāsino janā saha puttena taṃ
attano hatthe karissanti.
     Taṃ sutvā rājā ete vessantaraṃ māretuṃ icchantīti saññāya
āha
        kāmaṃ janapado māsi            raṭṭhañcāpi vinassatu
        nāhaṃ sivīnaṃ vacanā             rājaputtaṃ adūsakaṃ
        pabbājeyyaṃ sakā raṭṭhā        putto hi mama oraso
        kāmaṃ janapado māsi            raṭṭhañcāpi vinassatu
        nāhaṃ sivīnaṃ vacanā             rājaputtaṃ adūsakaṃ
        pabbājeyyaṃ sakā raṭṭhā        putto hi mama atrajo
        na cāhaṃ tasmiṃ dubbheyyaṃ         ariyasīlavato hi so
        asilokopi me assa           pāpañca pasave bahuṃ
        kathaṃ vessantaraṃ puttaṃ           satthena ghātayāmaseti.
     Tattha māsīti mā ahosi 1-. Mā hotūti attho. Ariyasīlavatoti
ariyena sīlena vatena ca ariyāya samācārasampattiyā samannāgato.
Ghātayāmaseti ghātessāma. Dubbheyyanti mama puttaṃ niddosaṃ
niraparādhanti attho.
     Taṃ sutvā siviyo avocuṃ
        mā naṃ daṇḍena satthena         na hi so bandhanāraho
        pabbājehi ca naṃ raṭṭhā         vaṅke vasatu pabbateti.
@Footnote: 1 āsītipi pāṭho

---------------------------------------------------------------------------------------------
page335.
     Tattha mā naṃ daṇḍena satthenāti deva mā tumhe taṃ daṇḍena
vā satthena vā ghātayittha. Na hi so bandhanārahoti so bandhanārahopi
na hotiyeva.
     Taṃ sutvā rājā āha
        eso ce sivīnaṃ chando         chandaṃ na panudāmahase
        imaṃ so vasatu rattiṃ            kāme ca paribhuñjatu
        tato ratyā vivasane           suriyassuggamanaṃ pati
        samaggā siviyo hutvā          raṭṭhā pabbajayantu tanti.
     Tattha vasatūti so puttadārassa ovādaṃ dadamāno vasatu
ekarattimassa okāsaṃ dethāti vadati.
     Te ekarattimattaṃ vasatūti rañño vacanaṃ sampaṭicachiṃsu. Atha
ne nāgare rājā uyyojetvā puttassa sāsanaṃ pesento kattāraṃ
āmantetvā tassa santikaṃ pesesi. So sādhūti sampaṭicchitvā
vessantarassa nivesanaṃ gantvā taṃ pavuttiṃ ārocesi.
     Tamatthaṃ pakāsento satthā āha
        uṭṭhehi katte taramāno        gantvā vessantaraṃ vada
        siviyo deva te kuddhā         negamā ca samāgatā
        uggā ca rājaputtā ca         vesiyānā ca brāhmaṇā
        hatthārohā anīkaṭṭhā          rathikā pattikārakā
        kevalo cāpi nigamo           siviyo cāpi samāgatā
        asmā ratyā vivasane          suriyassasuggamanaṃ pati

---------------------------------------------------------------------------------------------
page336.
        Samaggā siviyo hutvā          raṭṭhā pabbājayanti taṃ
        sakattā taramānova            sivirājena pesito
        āmuttasabbābharaṇo            suvattho candanapphosito
        sīsaṃnahāto udake so          āmuttamaṇikuṇḍalo
        upāgami puraṃ rammaṃ             vessantaranivesanaṃ
        tatthaddasa kumāraṃ so           rammamānaṃ sake pure
        parikiṇṇaṃ avaccehi             tidasānaṃva vāsavaṃ
        so tattha gantvā rammamānaṃ      kattā vessantaramabravi
        dukkhaṃ te vedayissāmi          mā me kujjha rathesabha
        vanditvā rodamāno so        kattā rājānamabravi
        bhattā mesi mahārāja          sabbakāmarasāharo
        dukkhaṃ te vedayissāmi          tattha assāsayantu maṃ
        siviyo deva te kuddhā         negamā ca samāgatā
        uggā ca rājaputtā ca         vesiyānā ca brāhmaṇā
        hatthārohā anīkaṭṭhā          rathikā pattikārakā
        kevalo cāpi nigamo           siviyo cāpi samāgatā
        asmā ratyā vivasane          suriyassuggamanaṃ pati
        samaggā siviyo hutvā          raṭṭhā pabbājayanti tanti.
     Tattha kumāranti mātāpitūnaṃ atthitāya kumārotveva saṃkhyaṃ gataṃ
rājānaṃ. Rammānanti attanā dinnadānassa vaṇṇaṃ kathayamānaṃ somanassappattaṃ
hutvā nisinnaṃ. Amaccehīti sahajātehi saṭṭhīsahassehi

---------------------------------------------------------------------------------------------
page337.
Amaccehi parivutaṃ samussitasetacchatte rājāsane nisinnaṃ.
Vedayissāmīti kathayissāmi. Tattha assāyantu manti tasmiṃ dukkhasāsane
ārocite kilamantaṃ maṃ deva te pādā assāsentu visattho
kathehīti maṃ vadathāti adhippāyenevamāha.
     Mahāsatto āha
        kismiṃ me siviyo kuddhā         yo na passāmi dukkaṭaṃ
        taṃ me katte viyācikkha         kasmā pabbājayantimanti.
     Tattha kisaminti katarasmiṃ kāraṇe. Viyācakkhāti vitthārato
kāthehi.
     Kattā āha
        uggā ca rājaputtā ca         vesiyānā ca brāhmaṇā
        hatthārohā anīkaṭṭhā          rathikā pattikārakā
        nāgadānena khīyanti            tasmā pabbājayantanti
     tattha khīyantīti kujjhanti
     taṃ sutvā mahāsatto somanassappatto āha
        hadayaṃ cakkhumpahaṃ dajjaṃ           kiṃ me bāhirakaṃ dhanaṃ
        hiraññaṃ vā suvaṇṇaṃ vā          muttā veḍuriyā 1- maṇī
        dakkhiṇaṃ vāmahaṃ bāhuṃ            disvā yācakamāgate
        dadeyyaṃ na vikampeyyaṃ          dāne me ramatī mano
        kāmaṃ maṃ siviyo sabbe          pabbājentu hanantu vā
@Footnote: 1 veḷuriyāti yuttataraṃ.

---------------------------------------------------------------------------------------------
page338.
        Neva dānā viramissaṃ           kāmaṃ chindantu sattadhāti.
     Tattha yācakamāgateti yācake āgate taṃ yācakaṃ disvā.
Neva dānā viramissanti neva dānā viramissāmi.
     Taṃ sutvā kattā neva raññā na nāgarehi dinnaṃ attano
matiyāva aparaṃpi sāsanaṃ kathento āha
        evantaṃ siviyo āhu           negamā ca samāgatā
        kontimārāya tīrena           girimārañjaraṃ pati
        yena pabbājitā yanti          tena gacchatu subbatoti.
     Tattha kontimārāyāti kontimārāya nāma nadiyā tīrena.
Girimārañjaraṃ patīti ārañjaraṃ nāma giriṃ abhimukho hutvā. Yenāti
yena maggena raṭṭhā pabbājitā rājāno gacchanti tena maggena
subbato vessantaropi gacchatūti evaṃ siviyo kathentīti āha. Idaṃ
kira so devatāviggahito hutvā katheti.
     Taṃ sutvā bodhisatto sādhu dosakārakānaṃ rājūnamahaṃ
gamanamaggena gamissāmi maṃ kho pana nāgarā na aññena dosena
pabbājenti mayā hatthissa dinnattā pabbājenti evaṃ santepi ahaṃ
ekadivasaṃ sattasatakamahādānaṃ dassāmi nāgarā me ekadivasaṃ dānaṃ dātuṃ
okāsaṃ dentu sve dānaṃ datvā tatiyadivase gamissāmīti vatvā āha
        sohaṃ tena gamissāmi           yena gacchanti dūsakā
        ratatindivaṃ me khamatha            yāva dānaṃ dadāmihanti.
     Taṃ sutvā kattā sādhu deva nāgarānaṃ rājūnañca taṃ vakkhāmīti

---------------------------------------------------------------------------------------------
page339.
Vatvā pakkāmi. Mahāsatto taṃ uyyojetvā mahāsenāguttaṃ
pakkosāpetvā ahaṃ sve sattasatakamahādānaṃ dassāmi sattahatthisatāni
sattaassasatāni sattarathasatāni sattaitthīsatāni sattadhenusatāni
sattadāsasatāni sattadāsīsatāni paṭiyādehi nānappakārāni ca
annapānādīni antamaso suraṃpi adātabbayuttakaṃ sabbaṃ taṃ upaṭṭhapehīti
sattasatakamahādānaṃ vicāretvā amacce uyyojetvā ekakova maddiyā
vasanaṭṭhānaṃ gantvā sirisayanapiṭṭhe nisīditvā tāya saddhiṃ kathaṃ pavattesi.
     Tamatthaṃ pakāsento satthā āha
        āmantayittha rājā naṃ          maddiṃ sabbaṅgasobhanaṃ
        yaṃ te kiñci mayā dinnaṃ         dhanadhaññañca vijjati
        hiraññaṃ vā suvaṇṇaṃ vā          muttā veḍuriyā bahū
        sabbantaṃ nidaheyyāsi           yañca te petikaṃ dhananti.
     Tattha nidaheyyāsīti nidhiṃ katvā ṭhapeyyāsi. Petikanti
pitito ābhaṭaṃ.
        Tamabravi rājaputtī             maddī sabbaṅgasobhanā
        kuhiṃ deva nidaheyyāsi          taṃ me akkhāhi pucchitoti.
     Tattha tamabravīti mayhaṃ sāminā vessantarena ettakaṃ kālaṃ dhanaṃ
nidaheyyāsīti na vuttapubbaṃ idāneva vadati kuhiṃ nu kho nidahetabbaṃ
pucchissāmi nanti cintetvā taṃ abravi.
     Vessantaro āha
        sīlavantesu dajjesi            dānaṃ maddi yathārahaṃ

---------------------------------------------------------------------------------------------
page340.
        Na hi dānā paraṃ atthi          patiṭṭhā sabbapāṇinanti.
     Tattha dajjesīti bhadde maddi mama vijite koṭṭhādīsu ṭhānesu
dhanaṃ anidahitvā anugāmikaṃ nidhiṃ nidahamānā sīlavantesu dajjeyyāsīti.
Na hi dānā paranti dānato uttaritaraṃ patiṭṭhā nāma natthi.
     Sā sādhūti tassa vacanaṃ sampaṭicchi. Atha naṃ utriṃ ovadanto āha
        puttesu maddi dayesi           sassuyā sassuramhi ca
        yo ca taṃ bhattā maññeyya       sakkaccantaṃ upaṭṭhahi
        no ce taṃ bhattā maññeyya      mayā vippavasena te
        aññaṃ bhattāraṃ pariyesi          mā kilittha mayā vināti.
     Tattha dayesīti dayaṃ mettaṃ kareyyāsi. Yo ca taṃ bhattā
maññeyyāti bhadde yo ca mayi gate ahaṃ te bhattā bhavissāmīti
maññissati taṃpi sakkaccaṃ upaṭṭhaheyyāsi. Mayā vippavasena teti mayā
saddhiṃ tava vippavāsena sace koci ahaṃ te bhattā bhavissāmīti taṃ na
maññeyya atha sayameva aññaṃ bhattāraṃ pariyesi. Mā kilittha mayā
vināti mayā vinā bhūtā hutvā mā kilā bhava mā kilamasītiattho.
     Atha naṃ maddī kiṃ nu kho esa evarūpaṃ vacanaṃ bhaṇatīti
cintetvā kasmā deva imaṃ ayuttakaṃ kathaṃ kathesīti pucchi. Atha naṃ
mahāsatto bhadde mayā hatthissa dinnattā siviyo kuddhā maṃ raṭṭhā
pabbājenti sve ahaṃ sattasatakamahādānaṃ datvā tatiyadivase nagarā
nikkhamissāmīti vatvā āha

---------------------------------------------------------------------------------------------
page341.
        Ahaṃ hi vanaṃ gacchāmi           ghoraṃ bāḷamigāyutaṃ
        saṃsayo jīvitaṃ mayhaṃ            ekakassa brahāvaneti.
     Tattha saṃsayoti anekapaccatthike ekantasukhumālassa mama vane
vasantassa kuto jīvitaṃ nicchayena marissāmīti adhippāyenevamāha
        tamabravi rājaputtī            maddī sabbaṅgasobhanā
        abhumme kathaṃ nu bhaṇasi          pāpakaṃ vata bhāsasi
        nesa dhammo mahārāja         yaṃ tvaṃ gaccheyya ekako
        ahaṃ pi tena gacchāmi          yena gacchasi khattiya
        maraṇaṃ vā tayā saddhiṃ          jīvitaṃ vā tayā vinā
        tadeva maraṇaṃ seyyo          yañce jīve tayā vinā
        aggiṃ ujjālayitvāna          ekajālasamāhitaṃ
        tattheva maraṇaṃ seyyo         yañce jīve tayā vinā
        yathā āraññikaṃ nāgaṃ          dantiṃ anveti hatthinī
        jessantaṃ giriduggesu          samesu visame ca
        evantaṃ anugacchāmi           putte ādāya pacchato
        subharā te bhavissāmi          na te hessāmi dubbharāti.
     Tattha abhummeti abhūtapubbaṃ vata me katheyyāsi. Gaccheyyāti
gacchati. Nesa dhammoti na eso sabhāvo netaṃ kāraṇaṃ. Tadevāti
yaṃ tayā saddhiṃ maraṇaṃ tadeva mama seyyo. Tatthāti tasmiṃ ekajālabhūte
dārucitake. Jessantanti vicarantaṃ.
     Evaṃ vatvā puna sā diṭṭhapubbaṃ viya himavantappadesaṃ vaṇṇentī āha

---------------------------------------------------------------------------------------------
page342.
        Ime kumāre passanto        mañjuke piyabhāṇine
        āsine vanagumbasmiṃ           na rajjassa sarissasi
        ime kumāre passanto        mañjuke piyabhāṇine
        kīḷante vanagumbasmiṃ           na rajjassa sarissasi
        ime kumāre passanto        mañjuke piyabhāṇine
        assame rammaṇīyamhi           na rajjassa sarissasi
        ime kumāre passanto        mañjuke piyabhāṇine
        kīḷante assame ramme        na rajjassa sarissasi
        ime kumāre passanto        māladhārī alaṅkate
        assame ramaṇīyamhi            na rajjassa sarissasi
        ime kumāre passanto        māladhārī alaṅkate
        kīḷante assame ramme        na rajjassa sarissasi
        yadā dakkhasi naccante         kumāre māladhārine
        assame ramaṇīyamhi            na rajjassa sarissasi
        yadā dakkhasi naccante         kumāre māladhārine
        kīḷante assame ramme        na rajjassa sarissasi
        yadā dakkhasi mātaṅgaṃ          kuñjaraṃ saṭṭhihāyanaṃ
        ekaṃ araññe vicarantaṃ         na rajjassa sarissasi
        yadā dakkhasi mātaṅgaṃ          kuñjaraṃ saṭṭhihāyanaṃ
        sāyaṃ pāto vicarantaṃ          na rajjassa sarissasi
        yadā kareṇusaṃghassa            yūthassa purato vajaṃ

---------------------------------------------------------------------------------------------
page343.
        Koñcaṃ kāhati mātaṅgo        kuñjaro saṭṭhihāyano
        tassa taṃ nadato sutvā         na rajjassa sarissasi
        ubhato vanavikāse            yadā dakkhasi kāmadaṃ
        vane bāḷamigākiṇṇe          na rajjassa sarissasi
        migaṃ disvāna sāyaṇhaṃ          pañcamālinimāgataṃ
        kiṃpurise ca naccante          na rajjassa sarissasi
        yadā sossasi nigghosaṃ         sandamānāya sindhuyā
        gītaṃ kiṃpurisānañca             na rajjassa sarissasi
        yadā sossasi nigghosaṃ         girigabbharacārino
        vasamānassulūkassa             na rajjassa sarissasi
        yadā sīhassa byagghassa         khaggassa gavayassa ca
        vane sossasi bāḷānaṃ         na rajjassa sarissasi
        yadā morīhi parikiṇṇaṃ          varahinaṃ matthakāsinaṃ
        moraṃ dakkhasi naccantaṃ          na rajjassa sarissasi
        yadā morīhi parikiṇṇaṃ          aṇḍajaṃ citrapekkhunaṃ
        moraṃ dakkhasi naccantaṃ          na rajjassa sarissasi
        yadā morīhi parikiṇṇaṃ          nīlagīvaṃ sikhiṇḍinaṃ
        moraṃ dakkhasi naccantaṃ          na rajjassa sarissasi
        yadā dakkhasi hemante         pupphite dharaṇīruhe
        surabhisampavāyante            na rajjassa sarissasi
        yadā hemantake māse        haritaṃ dakkhasi medaniṃ

---------------------------------------------------------------------------------------------
page344.
        Indagopakasañchannaṃ            na rajssa sarissasi
        yadā dakkhasi hemante         pupphite dharaṇīruhe
        kuṭajaṃ bimbajālañca            pupphitaṃ loddapadamakaṃ
        surabhisampavāyante            na rajjassa sarissasi
        yadā hemantake māse        vanaṃ dakkhasi pupphitaṃ
        opupphāni padumāni           na rajjassa sarissasīti.
        Tattha mañjuketi madhurasare madhurakathe. Kareṇusaṃghassāti
hatthinīghaṭāya. Yūthassāti hatthiyūthassa purato gacchanto. Ubhatoti
ubhato maggassa. Vanavikāseti vanaghaṭāyo. Kāmadanti mayhaṃ
sabbakāmadadaṃ. Sindhuyāti nadiyā. Vasamānassulūkassāti
ulūkasakuṇassa vasato. Bāḷānanti bāḷamigānaṃ. Tesaṃ hi
sāyaṇhasamaye so saddo pañcāṅgikaturiyasaddo viya bhavissati tasmā tesaṃ
saddaṃ sutvā na rajjassa sarissasīti vadati. Varahinanti kalāpasañchannaṃ.
Matthakāsinanti niccaṃ pabbatamatthake nisinnaṃ. Mattakāsinantipi
pāṭho. Kāmamadamattaṃ hutvā kāsinanti attho. Bimbajālanti
rattaṅkurapattaṃ. Opupphānīti olambakapupphāni patitapupphāni.
     Evaṃ maddī himavantavāsinī viya ettakāhi gāthāhi himavantaṃ
vaṇṇesi.
                  Himavantavaṇṇanā niṭṭhitā.
     Phussatīpi kho devī puttassa me kaṭukasāsanaṃ āgataṃ kinnu kho
karoti ahaṃ gantvā jānissāmīti paṭicchannayogena āgantvā

---------------------------------------------------------------------------------------------
page345.
Sirisayanagabbhadvāre ṭhitā tesaṃ taṃ sallāpaṃ sutvā kalūnaṃ paridevaṃ paridevi.
     Tamatthaṃ pakāsento satthā āha
        tesaṃ lālapitaṃ sutvā          puttassa suṇisāya ca
        kalūnaṃ paridevesi             rājaputtī yasassinī
        seyyo visaṃ me khāyitaṃ        papātā papateyyahaṃ
                     rajjuyā bajjhamiyāhaṃ
        kasmā vessantaraṃ puttaṃ        pabbājenti adūsakaṃ
        ajjhāyikaṃ dānapatiṃ            yācayogaṃ amacchariṃ
        pūjitaṃ paṭirājūhi              kittimantaṃ yasassinaṃ
        kasmā vessantaraṃ puttaṃ        pabbājenti adūsakaṃ
        mātā petibharaṃ jantuṃ          kule jeṭṭhāpacāyinaṃ
        kasmā vessantaraṃ puttaṃ        pabbājenti adūsakaṃ
        rañño hitaṃ devahitaṃ           ñātīnaṃ sakhinaṃ hitaṃ
                    hitaṃ sabbassa raṭṭhassa
        kasmā vessantaraṃ puttaṃ        pabbājenti adūsakanti.
     Tattha rājaputtīti phussatī maddarājadhītā. Papateyyahanti papateyyaṃ
ahaṃ. Rajjuyā bajjhamiyāhanti rajjuyā gīvaṃ bandhitvā mareyyaṃ ahaṃ.
Kasmāti evaṃ amatāyameva mayi kena kāraṇena mama puttaṃ adūsakaṃ
siviyo pabbājenti. Ajjhāyikanti tiṇṇaṃ vedānaṃ pāragataṃ
nānāsippesu nipphattiṃ pattaṃ.
     Iti sā kalūnaṃ paridevitvā puttañca suṇisañca assāsetvā

---------------------------------------------------------------------------------------------
page346.
Rañño santikaṃ gantvā āha
        madhūneva paḷitāni             ambāva patitā chamā
        evaṃ hessati te raṭṭhaṃ        pabbājenti adūsakaṃ
        haṃso nikkhīṇapattova           pallalasmiṃ anūdake
        apaviṭṭho amaccehi           eko rājā vihaññasi
        taṃ taṃ brūmi mahārāja          attho te mā upajjhagā
        mānaṃ sivīnaṃ vacanā            pabbājesi adūsakanti.
     Tattha paḷitānīti palātamakkhikāni madhūni viya. Patitā chamāti
bhūmiyaṃ patitāni ambapakkāni viya ca. Evaṃ mama putte pabbājite
deva tava raṭṭhaṃ sabbasādhāraṇaṃ bhavissatīti dassesi. Nikkhīṇapattoti
paggharitapatto. Apaviṭṭho amaccehīti mama puttena sahajātehi
saṭṭhīsahassehi amaccehi chaḍḍito hutvā. Vihaññasīti kilamissasi.
Sivīnaṃ vacanāti sivīnaṃ vacanena mā naṃ adūsakaṃ mama puttaṃ pabbājesīti.
     Taṃ sutvā rājā āha
        dhammassāpacitiṃ kummiṃ           sivīnaṃ vinayaṃ dhajaṃ
        pabbājemi sakaṃ puttaṃ          pāṇā piyataro hi meti.
     Tassattho bhadde ahaṃ sivīnaṃ dhajaṃ vessantarakumāraṃ vinayaṃ vinayanto
pabbājento siviraṭṭhe porāṇakarājūnaṃ paveṇīdhammassa apacitiṃ kummiṃ
karomi tasmā sacepi me pāṇā piyataropi so tathāpi naṃ pabbājemīti.
     Sā taṃ sutvā paridevamānā āha
        yassa pubbe dhajaggāni         kaṇikārāva pupphitā

---------------------------------------------------------------------------------------------
page347.
        Yāyantamanuyāyanti            svājjekova gamissati
        yassa pubbe dhajaggāni         kaṇikārā vanāniva
        yāyantamanuyāyanti            svājjekova gamissati
        yassa pubbe anīkāni          kaṇikārāva pupphitā
        yāyantamanuyāyanti            svājjekova gamissati
        yassa pubbe anīkāni          kaṇikārā vanāniva
        yāyantamanuyāyanti            svājjekova gamissati
        indagopakavaṇṇābhā           gandhārā paṇḍukambalā
        yāyantamanuyāyanti            svājjekova gamissati
        yo pubbe hatthinā yāti       sivikāya rathena ca
        svājja vessantaro rājā     kathaṃ gacchati pattiko
        kathaṃ candanalittaṅgo           naccagītappabodhano
        kharājinaṃ parāsuñca            khārikājañca hāriti
        kasmā nābhiharīyanti           kāsāvā ajināni ca
        pavisantaṃ brahāraññaṃ           kasmā cīraṃ na bajjhare
        kathaṃ nu cīraṃ dhārenti          rājapabbajitā janā
        kathaṃ kusamayaṃ cīraṃ              maddī paridahessati
        kāsiyāni padhāretvā         khomakodumbarāni ca
        kusacīrāni dhārentī           kathaṃ maddī karissati
        vayhāhi pariyāyitvā          sivikāya rathena ca
        sā kathajja anuccaṅgī          kathaṃ gacchati pattikā

---------------------------------------------------------------------------------------------
page348.
        Yassā mudutalā hatthā         calanāva sukhe ṭhitā
        sā kathajja anuccaṅgī          pathaṃ gacchati pattikā
        yassā mudutalā pādā         calanāva sukhe ṭhitā
        pādukāhi suvaṇṇāhi           pīḷamānāva gacchati
        sā kathajja anuccaṅgī          pathaṃ gacchati pattikā
        yassu itthīsahassassa           purato gacchati mālinī
        sā kathajja anuccaṅgī          vanaṃ gacchati ekikā
        yā sā sivāya sutvāna        mahuṃ utrasate pure
        sā kathajja anuccaṅgī          vanaṃ gacchati bhīrukā
        yā sā indasagottassa        ulūkassa pavassato
        sutvāna nadato bhītā          vāriṇīva pavedhati
        sā kathajja anuccaṅgī          vanaṃ gacchati bhīrukā
        sakuṇī hataputtāva             suññaṃ disvā kulāvakaṃ
        ciraṃ dukkhena jhāyissaṃ          suññaṃ āgammimaṃ puraṃ
        sakuṇī hataputtāva             suññaṃ disvā kulāvakaṃ
        kīsā paṇḍu bhavissāmi          piye putte apassatī
        sakuṇī hataputtāva             suññaṃ disvā kulāvakaṃ
        tena tena padhāvissaṃ          piye putte apassatī
        kururīva hatacchāpā            suññaṃ disvā kulāvakaṃ
        ciraṃ dukkhena jhāyissaṃ          suññaṃ āgammimaṃ puraṃ
        kururīva hatacchāpā            suññaṃ disvā kulāvakaṃ

---------------------------------------------------------------------------------------------
page349.
        Kīsā paṇḍu bhavissāmi          piye putte apassatī
        kururīva hatacchāpā            suññaṃ disvā kulāvakaṃ
        tena tena padhāvissaṃ          piye putte apassatī
        sā nūna cākavākīva           pallalasmiṃ anūdake
        ciraṃ dukkhena jhāyissaṃ          suññaṃ āgammimaṃ puraṃ
        sā nūna cākavākīva           pallalasmiṃ anūdake
        kīsā paṇḍu bhavissāmi          piye pute apassatī
        sā nūna cākavākīva           pallalasmiṃ anūdake
        tena tena padhāvissaṃ          piye putte apassatī
        evañca me vilapantiyā        rājaputtaṃ adūsakaṃ
        pabbājesi ca naṃ raṭṭhā        maññe hessāmi jīvitanti.
     Tattha kaṇikārāvāti suvaṇṇābharaṇālaṅkārasuvaṇṇavatthapaṭimaṇḍitatāya
supupphitakaṇikārā viya. Yāyantamanuyāyantīti uyyānavanakīḷādīnaṃ
atthāya gacchantaṃ vessantaraṃ anugacchanti. Svājjeko
vāti so ajja ekova gamissati. Anīkānīti hatthānīkādīni.
Gandhārā paṇḍukambalāti gandhāraraṭṭhe uppannā satasahassagghanikā
senāya pārutā rattakambalā. Hāritīti khandhe katvā harissati.
Pavisanatanti pavisantassa vessantarassa. Kasmā cīraṃ na bajjhareti
kasmā bandhituṃ jānantā vākacīraṃ na bandhanti .  rājapabbajitāti
rājāno hutvā pabbajitā. Khomakodumbarānīti khomaraṭṭhe kodumbararaṭṭhe
uppannāni sāṭakāni. Sā kathajjāti sā kathaṃ ajja.

---------------------------------------------------------------------------------------------
page350.
Anuccaṅgīti aninditaagarahitaṅgī. Pīḷamānāvāti kampitvā kilantā viya
gacchati. Yassu itthīsahassāti ādīsu padesu assūti nipāto yāti
attho. Yāsātipi pāṭho. Sivāyāti siṅgāliyā. Pureti pubbe
nagare vasantī. Indasagottassāti kosiyagottassa. Vāriṇīvāti
devatāpaviṭṭhā yakkhadāsī viya. Dukkhenāti puttaviyogasokadukkhena.
Āgammimaṃ puranti imaṃ putte gate puttassa nivesanaṃ āgantvā. Piye
putteti vessantarañca maddiñca sandhāyāha. Hatacchāpāti hataputtā
hatapotakā. Pabbājesi ca naṃ raṭṭhāti yadi naṃ vessantaraṃ raṭṭhā
pabbājesi.
     Deviyā paridevasaddaṃ sutvā sabbā sañjayassa sivikaññāyo
samāgatā pakkandiṃsu. Tāsaṃ pakkanditasaddaṃ sutvā mahāsattassa
nivesane tatheva pakkandiṃsu. Iti dvīsu rājakulesu koci sakabhāvena
saṇṭhāretuṃ asakkonto vātavegena pamadditā sālā viya patitvā
paridevamāno paridevi.
     Tamatthaṃ pakāsento satthā āha
        tassā lālapitaṃ sutvā         sabbā antepure ahu
        bāhā paggayha pakkanduṃ        sivikaññā samāgatā
        sālāva sampamathitā           mālutena pamadditā
        senti puttā ca dārā ca      vessantaranivesane
        orodhā ca kumārā ca        vesiyānā ca brāhmaṇā
        bāhā paggayha pakkanduṃ        vessantaranivesane

---------------------------------------------------------------------------------------------
page351.
        Hatthārohā anīkaṭṭhā         rathikā pattikārakā
        bāhā paggayha pakkanduṃ        vessantaranivesane
        tato ratyā vivasane          suriyassuggamanaṃ pati
        atha vessantaro rājā        dānaṃ dātuṃ upāgami
        vatthāni vatthakāmānaṃ          soṇḍānaṃ detha vāruṇiṃ
        bhojanaṃ bhojanatthīnaṃ            sammādeva pavecchatha
        mā ca kiñci vanibbake         heṭṭhayittha idhāgate
        tappetha annapānena          gacchanti paṭipūjitā
        tesu mattā kilantāva         sampatanti vanibbakā
        nikkhamante mahārāje         sivīnaṃ raṭṭhavaḍḍhane
        acchecchuṃ vata bho rukkhaṃ        nānāphaladadaṃ dumaṃ
        yathā vessantaraṃ raṭṭhā        pabbājenti adūsakaṃ
        acchecchuṃ vata bho rukkhaṃ        nānāphaladharaṃ dumaṃ
        yathā vessantaraṃ raṭṭhā        pabbājenti adūsakaṃ
        acchecchuṃ vata bho rukkhaṃ        sabbakāmadadaṃ dumaṃ
        yathā vessantaraṃ raṭṭhā        pabbājenti adūsakaṃ
        acchecchuṃ vata bho rukkhaṃ        sabbakāmarasāharaṃ
        yathā vessantaraṃ raṭṭhā        pabbājenti adūsakaṃ
        ye vuḍḍhā ye ca daharā       ye ca majjhimaporisā
                   bāhā paggayha pakkanduṃ
        nikkhamante mahārāje         sivīnaṃ raṭṭhavaḍḍhane

---------------------------------------------------------------------------------------------
page352.
        Atiyakkhā vessavarā          itthāgārā ca rājino
                   bāhā paggayha pakkanduṃ
        nikkhamante mahārāje         sivīnaṃ raṭṭhavaḍḍhane
        thiyopi tattha pakkanduṃ          yātamhi nagare ahuṃ
        nikkhamante mahārāje         sivīnaṃ raṭṭhavaḍḍhane
        ye brāhmaṇā ye ca samaṇā    aññe vāpi vanibbakā
        bāhā paggayha pakkanduṃ        adhammo kira bho iti
        yathā vessantaro rājā       yajamāno sake pure
        sivīnaṃ vacanatthena             samhā raṭṭhā nirajjati
        sattahatthisate datvā          sabbālaṅkārabhūsite
        suvaṇṇakacche mātaṅge         hemakappanivāsase
        āruḷhe gāmaṇīyebhi          tomaraṅkusapāṇibhi
        esa vessantaro rājā       samhā raṭṭhā nirajjati
        sattaassasate datvā          sabbālaṅkārabhūsite
        ājānīye ca jātiyā         sindhave sīghabāhane
        āruḷhe gāmaṇīyebhi          indiyācāpadhāribhi
        esa vessantaro rājā       samhā raṭṭhā nirajjati
        sattarathasate datvā           sannaddhe ussitaddhaje
        dīpe athopi veyyagghe        sabbālaṅkārabhūsite
        ārūḷhe gāmaṇīyebhi          cāpahatthehi cammibhi
        esa vessantaro rājā       samhā raṭṭhā nirajjati

---------------------------------------------------------------------------------------------
page353.
        Sattaitthīsate datvā          ekāmekā rathe ṭhitā
        sannaddhā nikkharajjūhi          suvaṇṇena alaṅkatā
        pītālaṅkārā pītavasanā        pītābharaṇabhūsitā
        āḷārappamukhā hasulā         susaññā tanumajjhimā
        esa vessantaro rājā       samhā raṭṭhā nirajjati
        sattadhenusate datvā          sabbā kaṃsupadhārino
        esa vessantaro rājā       samhā raṭṭhā nirajjati
        sattadāsīsate datvā          sattadāsasatāni ca
        esa vessantaro rājā       samhā raṭṭhā nirajjati
        hatthī asse rathe datvā       nāriyo ca alaṅkatā
        esa vessantaro rājā       samhā raṭṭhā nirajjati
        tadāsi yaṃ bhiṃsanakaṃ             tadāsi lomahaṃsanaṃ
        mahādāne padinnamhi          medanī samakampatha
        tadāsi yaṃ bhiṃsanakaṃ             tadāsi lomahaṃsanaṃ
        yaṃ pañjalīkato rājā          samhā raṭṭhā nirajjatīti.
     Tattha sivikaññāti bhikkhave phussatiyā paridevitasaddaṃ sutvā
sabbāpi sañjayassa sivirañño itthiyo samāgatā hutvā pakkanduṃ
rodiṃsu. Vessantaranivesaneti tattha itthīnaṃ pakkanditaṃ saddaṃ sutvā
vessantarassāpi nivesane tatheva pakkanditvā dvīsupi rājakulesu keci
sakabhāvena saṇṭhāretuṃ asakkontā vātavegena sampamathitā sālā
viya patitvā parivattantā parideviṃsu. Tato ratyā vivasaneti bhikkhave

---------------------------------------------------------------------------------------------
page354.
Tato tassā rattiyā accayena suriye uggate dānaveyyāvaṭikā dānaṃ
paṭiyāditanti rañño ārocesuṃ. Na atha vessantaro rājā pātova
nahāyitvā sabbālaṅkārapaṭimaṇḍito sādhurasabhojanaṃ bhuñjitvā
mahājanaparivuto sattasatakamahādānaṃ dātuṃ dānaggaṃ upāgami. Dethāti
tattha gantvā saṭṭhīsahasse amacce āṇāpento evamāha.
Vāruṇinti majjadānaṃ nāma nipphalanti jānāti evaṃ santepi
surāsoṇḍā dānaggaṃ patvā vessantarassa dānagge suraṃ pivituṃ na
labhimhāti vattuṃ mā labhantūti dāpesi. Vanibbaketi vanibbakajanesu
yācakesu kiñci ekaṃpi mā viheṭhayittha. Paṭipūjitāti mayā pūjitā
hutvā yathā maṃ thomayamānā gacchanti tathā karothāti vadati. Iti
so suvaṇṇālaṅkārānaṃ suvaṇṇadhajānaṃ hemajālapaṭicchannānaṃ hatthīnaṃ
sattasatāni ca tathārūpānañceva assānaṃ sattasatāni ca sīhacammādīhi
parikkhittānaṃ nānāratanavicitrānaṃ sovaṇṇadhajānaṃ rathānaṃ sattasatāni ca
sabbālaṅkārapaṭimaṇḍitānaṃ uttamarūpadharānaṃ khadtiyakaññādīnaṃ itthīnaṃ
sattasatāni ca varausabhajeṭṭhakānaṃ kuṇḍopadohinīnaṃ dhenūnaṃ sattasatāni ca
suvinītānaṃ susikkhitānaṃ dāsīnaṃ sattasatāni ca tathārūpānañca dāsānaṃ
sattasatāni ca aparimāṇapānabhojananti sattasatakamahādānaṃ adāsi.
     Tasmiṃ evaṃ dānaṃ dadamāne jetuttaranagaravāsino khattiyabrāhmaṇa-
vessasuddādayo sāmi vessantara siviraṭṭhavāsino taṃ dānaṃ dentaṃ
pabbājenti tvaṃ puna dānameva desīti parideviṃsu
     tena vuttaṃ

---------------------------------------------------------------------------------------------
page355.
        Athettha vattati saddo         tumulo bheravo mahā
        dānena taṃ nīharanti           puna dānaṃ dadāti soti.
     Dānapaṭiggāhakā pana dānaṃ gahetvā idāni kira vessantaro
rājā amhe anāthe katvā araññaṃ pavisissati ito paṭṭhāya
kassa santikaṃ gamissāmāti chinnapādā viya patantā āvaṭṭantā
parivattantā mahāsaddena parideviṃsu.
   Tamatthaṃ pakāsento satthā āha
      te su mattā kilantāva      sampatanti  vanibbakā
      nikkhamante mahārāje       sivīnaṃ raṭṭhavaḍḍhaneti (ādi vuttaṃ).
   Tattha te su mattāthi ettha sukāro nipātamatto te
vanibbakāti attho. Mattā kilantāvāti mattā viya ca kilantā viya
hutvā. Sampatantīti parivattitvā bhūmiyaṃ patanti. Acchecchuṃ
vatāti chindiṃsu vata. Yathāti yena kāraṇena. Atiyakkhāti
bhūtavejjāpi ikkhaṇikāpi. Vessavarāti uddatadījā orodhapālakā.
Vacanatthenāti vacanakāraṇena. Samhā raṭṭhā nirajjatīti attano raṭṭhā
nigacchati. Gāmaṇīyebhīti hatthācariyehi. Jātiyeti jātisampanne.
Gāmaṇīyebhīti assācariyehi. Indiyācāpadhāribhīti indiye ca ācāpe
ca dhārentehi. Dīpe athopi veyyaggheti dīpicammabyagghacammehi
parikkhitte. Ekamekā rathe ṭhitāti so kira ekekaṃ itthīratanaṃ rathe
ṭhapetvā aṭṭhahi vaṇṇadāsīhi parivutaṃ adāsi. Nikkharajjūhīti
suvaṇṇanikkhasuttamayehi pāmaṅgehi. Āḷārappamukhāti

---------------------------------------------------------------------------------------------
page356.
Visālakkhigaṇḍā. Hasulāti hasitapubbaṅgamakathā. Susaññāti sussoṇiyo.
Tanumajjhimāti tanumajjhimaṅgā. Kaṃsupādhārinoti idha kaṃsanti rajatassa
nāmaṃ. Rajatamayena khīrapaṭicchannabhājanena saddhiṃyeva adāsīti attho.
Padinnamhīti dīyamāne. Samakampathāti dānānubhāvena kampittha.
Yaṃ pañjalīkatoti yaṃ so vessantaro rājā mahādānaṃ datvā añjaliṃ
paggayha attano dānaṃ namassamāno sabbaññutañāṇasseva me idaṃ
paccayo hotūti pañjalikato ahosi taṃpi bhiṃsanakameva ahosi. Tasmiṃ
khaṇe paṭhavī kampitthāti attho. Nirajjatīti evaṃ datvāpi nigacchatiyeva
na naṃ koci nivāretīti attho
     tadā pana devatā jambūdīpatale rājūnaṃ vessantaro rājā
khattiyakaññādikaṃ mahādānaṃ detīti ārocayiṃsu. Tasmā khattiyā
devatānubhāvena āgantvā tā khattiyakaññāyo gaṇhitvā pakkamiṃsu.
     Evaṃ khattiyabrāhmaṇavessasuddādayo tassa dānaṃ gahetvā
pakkamiṃsu. Api ca tassa dānaṃ dadantasseva sāyaṃ ahosi. So attano
nivesnameva gantvā mātāpitaro vanditvā sve gamissāmīti cintetvā
alaṅkatarathena mātāpitūnaṃ vasanaṭṭhānaṃ gato maddī devīpi ahaṃpi sāminā
saddhiṃ gantvā sassusassure anujānāpessāmīti tena saddhiṃ gatā.
Mahāsatto pitaraṃ vanditvā attano gamanabhāvaṃ kathesi.
     Tamatthaṃ pakāsento satthā āha
        āmantayittha rājānaṃ          sañjayaṃ dhammikaṃ varaṃ
        avaruddhasi maṃ deva            vaṅkaṃ gacchāmi pabbataṃ

---------------------------------------------------------------------------------------------
page357.
        Ye hi keci mahārāja         bhūtā ye ca bhavissare
        atittāyeva kāmehi          gacchanti yamasādhanaṃ
        sohaṃ sake abhisasiṃ            yajamāno sake pure
        sivīnaṃ vacanatthena             samhā raṭṭhā nirajjahaṃ
        aghantaṃ paṭisevissaṃ            vane bāḷamigākiṇṇe
                     khaggadīpinisevite
        ahaṃ puññāni karomi           tumeeha paṅkamhi sīdathāti.
     Tattha dhammikaṃ varanti dhammikarājūnaṃ antare uttamaṃ. Avaruddhasīti
raṭṭhā nīharasi. Bhūtāti atītā. Bhavissareti ye ca anāgate
bhavissanti paccuppanne ca nibbattā. Sohaṃ sake abhisasinti so
ahaṃ attano nagaravāsinoyeva pīḷesiṃ kiṃ karonto. Yajamānoti
dānaṃ dadamāno. Sake pureti sakapāsāde. Pāliyaṃ pana sohaṃ
dānaṃ dadamānoti likhitaṃ. Nirajjahanti nikkhamanto ahaṃ. Aghantanti
yaṃ araññe vasantena paṭisevitabbaṃ dukkhaṃ taṃ paṭisevissāmi.
Paṅkamhīti tumhe pana kāmapaṅke sīdathāti vadati.
     Iti mahāsatto imāhi catūhi gāthāhi pitarā saddhiṃ kathetvā
mātu santikaṃ gantvā vanditvā pabbajjaṃ anujānāpento āha
        anujānāhi maṃ amma           pabbajjā mama ruccati
        sohaṃ sake abhisasiṃ            yajamāno sake pure
        sivīnaṃ vacanatthena             samhā raṭṭhā nirajjahaṃ
        aghantaṃ paṭisevissaṃ            vane bāḷamigākiṇṇe

---------------------------------------------------------------------------------------------
page358.
                     Khaggadīpinisevite
        ahaṃ puññāni karomi           vaṅkaṃ gacchāmi pabbatanti.
     Taṃ sutvā phussatī āha
        anujānāmi taṃ putta           pabbajjā te samijjhatu
        ayañca maddī kalyāṇī          susaññā tanumajjhimā
        acchataṃ saha puttehi           kiṃ araññe karissatīti.
     Tattha samijjhatūti jhānena samiddhā hotu. Acchatanti acchatu
idheva hotūti vadati.
     Vessantaro āha
        nāhaṃ akāmā dāsīpi          araññaṃ netumussahe
        sace maṃ icchati anvetuṃ        sace necchati acchatūti.
     Tattha akāmāti amma kiṃ nāmetaṃ kathetha ahaṃ anicchāya
dāsiṃpi netu na ussahāmi.
     Tato rājā puttassa kathaṃ sutvā suṇhaṃ yācituṃ paṭipajji.
     Tamatthaṃ pakāsento satthā āha
        tato suṇhaṃ mahārājā         yācituṃ paṭipajjatha
        mā candanasamācāre          rajojallaṃ adhārayi
        kāsiyāni padhāretvā         kusacīramadhārayi
        dukkho vāso araññasmiṃ        mā hi tvaṃ lakkhaṇe gamīti.
     Tattha paṭipajjathāti bhikkhave puttassa kathaṃ sutvā rājā suṇhaṃ
yācituṃ paṭipajji. Mā candanasamācāreti lohitacandanena

---------------------------------------------------------------------------------------------
page359.
Parikiṇṇasarīre. Mā hi tvaṃ lakkhaṇe gamīti subhalakkhaṇena samannāgate
mā hi tvaṃ araññaṃ gamīti.
        Tamabravī rājaputtī            maddī sabbaṅgasobhaṇā
        nāhantaṃ sukhamiccheyyaṃ          yaṃ me vessantaraṃ vināti.
     Tattha tamabravīti taṃ sassuraṃ abravi avoca.
        Tamabravī mahārājā           sivīnaṃ raṭṭhavaḍḍhano
        iṅgha maddi nisāmehi          vane ye honti dussahā
        bahū kīṭā paṭaṅgā ca          makasā madhumakkhikā
        tepi taṃ tattha hiṃseyyuṃ         tante dukkhataraṃ siyā
        apare passa santāse         nadīnūpanisevite
        sappā ajagarā nāma          avisā te mahabbale
        te manussaṃ migaṃ vāpi          apicāsannamāgataṃ
        parikkhipitvā bhogehi          vasamānenti attano
        aññepi kaṇhājaṭino          acchā nāma aghammigā
        na tehi puriso diṭṭho         rukkhamāruyha muñcati
        saṃghaṭṭayantā siṅghāni          tikkhaggāni pahārino
        mahisā vicarantettha           nadiṃ sotumbaraṃ pati
        disvā migānaṃ yūthānaṃ          gavaṃ vicarantaṃ vane
        dhenuva vacchagiddhāva           kathaṃ maddi karissasi
        disvā sampatite ghore        dummaggesu palvaṅgame
        akhetataññāya te maddi        bhavitante mahabbhayaṃ

---------------------------------------------------------------------------------------------
page360.
        Yā tvaṃ sivāya sutvāna        mahuṃ uttasate pure
        sā tvaṃ vaṅkaṃ anuppattā       kathaṃ maddi karissasi
        ṭhite majjhantike kāle        sannisinnesu pakkhisu
        suṇateva brahāraññaṃ           tattha kiṃ gantumicchasīti.
     Tattha tamabravīti taṃ suṇhaṃ abravi. Apare passa santāseti
aññepi santāse bhayajanake passa passāhi. Nadīnūpaniseviteti
nadīnaṃ upanisevite āsannaṭṭhānena nadīkūle vasanteti attho. Avisāti
nibbisā. Apicāsannanti āsannaṃ attano sarīraphassaṃ āgatanti
attho. Aghammigāti aghakarā migā. Dukkhāvahā migātiattho.
Nadiṃ sotumbaraṃ patīti sotumbarāya nāma nadiyā tīre. Yūthānanti
yūthāni. Ayameva pāṭho. Dhenuva vacchagiddhāvāti tava dārake
apassantī vacchagiddhā dhenu viya kathaṃ karissasi. Vakāro panettha
nipātamattova. Sampatiteti sampatante. Ghoreti bhiṃsanake virūpe.
Palvaṅgameti makkaṭe. Akhettaññāyāti araññe bhūmiyaṃ
akusalāya. Bhavitanteti bhavissati te. Yā tvaṃ sivāya sutvānāti
siṅgāliyā saddaṃ sutvā. Mahunti nagare vasantīpi punappunaṃ
uttasasi. Suṇatevāti nadati saddaṃ karoti viya.
        Tamabravī rājaputtī            maddī sabbaṅgasobhaṇā
        yāni etāni akkhāsi         vane paṭibhāyāni me
        sabbāni abhisambhossaṃ          gacchaññeva rathesabha
        kāsaṃ kusaṃ potakilaṃ            usiraṃ muñjapabbajaṃ

---------------------------------------------------------------------------------------------
page361.
        Urasā panūdahessāmi        nāssa hessāmi dunnayā
        bahūhi vattacariyāhi          kumārī vindate patiṃ
        udarassuparodhena           gohanuveṭṭhanena ca
        aggissa pāricariyāya        udakummajjanena ca
        vedhabyaṃ kaṭukaṃ lokaṃ         gacchaññeva rathesabha
        apissā hoti appatto      ucchiṭṭhaṃ paribhuñjituṃ
        yo naṃ hatthe gahetvāna     akāmaṃ parikaḍḍhati
        vedhabyaṃ kaṭukaṃ loke        gacchaññeva rathesabha
        kesaggahaṇamukkhepā         bhūmyāca parisumbhanā
        datvā ca no pakkamati       bahuṃ dukkhaṃ anappakaṃ
        vedhabyaṃ kaṭukaṃ loke        gacchaññeva rathesabha
        sukkacchavī vedhaverā        datvā subhaggamānino
        akāmaṃ parikaḍḍhanti          ulūkaññeva vāyasā
        vedhabyaṃ kaṭukaṃ loke        gacchaññeva rathesabha
        api ñāti kule phite        kaṃsappajjotane vasaṃ
        nevātivākyaṃ na labhe       bhātūhi sakhikehi ca
        vedhabyaṃ kaṭukaṃ loke        gacchaññeva rathesabha
        naggā nadī anūdakā         naggaṃ raṭṭhaṃ arājikaṃ
        itthīpi vidhavā naggā        yassāpi dasa bhātaro
        vedhabyaṃ kaṭukaṃ loke        gacchaññeva rathesabha
        dhajo rathassa paññāṇaṃ        dhūmo paññāṇamaggino

---------------------------------------------------------------------------------------------
page362.
        Rājā raṭṭhassa paññāṇaṃ      bhattā paññāṇamitthiyā
        vedhabyaṃ kaṭukaṃ loke        gacchaññeva rathesabha
        yā daliddī daliddassa        aḍḍhā aḍḍhassa kittimā
        taṃ ve devā pasaṃsanti       dukkaraṃ hi karoti sā
        sāmikaṃ anubandhissaṃ          sadā kāsāya vāsinī
        paṭhabyāpi abhijjantyā       vedhabyaṃ kaṭukitthiyā
        api sāgarapariyantaṃ          bahuvittadharaṃ mahiṃ
        nānāratanaparipūraṃ           nicche vessantaraṃ vinā
        kathannu tāsaṃ hadayaṃ          sukharā vata itthiyo
        yā sāmike dukkhitamhi       sukhamicchanti attano
        nikkhamante mahārāje       sivīnaṃ raṭṭhavaḍḍhane
        tamahaṃ anubandhissaṃ           sabbakāmadado hi meti.
     Tattha tamabravīti bhikkhave maddī rañño vacanaṃ sutvā taṃ rājānaṃ
abravi. Abhisambhossanti sahissāmi abhivāsessāmi. Potakilanti
potakilatiṇaṃ. Panūdahessāmīti dvedhā katvā vessantarassa purato
gamissāmi. Udarassuparodhenāti upavāsena khudādhivāsena.
Gohanuveṭṭhanenāti visālakaṭiyo onatapassā ca sāmikaṃ labhantīti ñatvā
gohanunā kaṭiphalakaṃ koṭāpetvā veṭṭhanena passāni onāmetvā
kumārikā patiṃ labhanti. Kaṭukanti asātaṃ. Gacchaññevāti
gamissāmiyeva. Appattoti assā vidhavāya ucchiṭṭhakaṃ paribhuñjituṃ
ananucchavikoyeva. Yo nanti yo nīcajacco taṃ vidhavaṃ anicchamānaññeva

---------------------------------------------------------------------------------------------
page363.
Hatthe gahetvā kaḍḍhati. Kesaggahaṇamukkhepā bhūmyā ca
parisumbhanāti assāmikaṃ itthiṃ hatthapādehi kesaggahaṇaṃ ukkhepā bhūmiyaṃ
pātenti etā avamaññā nātikkamanti. Datvā cāti
assāmikāya itthiyā evarūpaṃ bahuṃ anappakaṃ dukkhaṃ paro puriso datvā
ca. No pakkamatīti taṃ nirāsaṃko olokentova tiṭṭhati.
Sukkacchavīti nahāniyacuṇṇehi ubbhattitachavivaṇṇā. Vedhaverāti
vidhavatthikā. Datvāti kiñcideva appamattakaṃ dhanaṃ datvā. Subhaggamāninoti
mayaṃ subhaggāti maññamānā. Akāmanti taṃ vidhavaṃ assāmikaṃ akāmaṃ.
Ulūkaññeva vāyasāti kākā viya ulūkaṃ parikaḍḍhanti. Kaṃsappajjotaneti
suvaṇṇabhājanehi pajjotante. Vasanti evarūpepi ñātikule
vasamānā. Nevātivākyaṃ na labheti ayaṃ itthī nissāmikā yāvajīvaṃ
amhākaññeva bhārā jātāti ādīni vacanāni vadantehi bhātūhipi
sakhikehipi ativākyaṃ garahavacanaṃ etaṃ vacanaṃ neva na labhe labhatiyeva.
Paññāṇanti pākaṭabhāvakaraṇaṃ. Yā daliddī daliddassāti deva
kittisampannā yā itthī attano sāmikassa daliddassa dukkhappattassa
kāle sayaṃpi daliddī samānā dukkhā ca hoti. Tassa sāmikassa aḍḍhassa
sukhappattassa kāle teneva saddhiṃ aḍḍhā sukhappattā hoti. Taṃ
ve devā pasaṃsantīti devāpi taṃ evarūpaṃ itthiṃ pasaṃsanti.
Abhijjantyāti abhejjantiyā sacepi hi itthiyā sakalapaṭhavī na bhijjati
sakalāya paṭhaviyā sā ca issarā hoti tathāpi vedhabyaṃ kaṭukamevāti
attho. Sukharā vata itthiyoti suṭṭhu kharā vata itthiyoti.

---------------------------------------------------------------------------------------------
page364.
        Tamabravī mahārājā         maddiṃ sabbaṅgasobhanaṃ
        ime te daharā puttā      jālī kaṇhājinā cubho
        nikkhipa lakkhaṇe gaccha        mayante posayāmaseti.
     Tattha jālī kaṇhājinā cubhoti jālī ca kaṇhājinā cāti
ubho. Nikkhipāti ime nikkhipitvā ṭhapetvā gacchāhīti.
        Tamabravī rājaputtī          maddī sabbaṅgasobha nā
        piyā me puttakā deva      jālī kaṇhājinā cubho
        tyamhaṃ tattha ramissanti       araññe jīvisokinanti.
     Tattha tyamhanti te dārakā amhākaṃ tattha araññe.
Jīvisokinanti avigatasokānaṃ hadayaṃ ramissantīti attho.
        Tamabravī mahārājā         sivīnaṃ raṭṭhavaḍḍhano
        sālīnamodanaṃ bhutvā         sucimaṃsūpasecanaṃ
        rukkhaphalāni bhuñjantā        kathaṃ kāhanti dārakā
        bhutvā satapale kaṃse        sovaṇṇe satarājike
        rukkhapattesu bhuñjantā       kathaṃ kāhanti dārakā
        kāsiyāni padhāretvā       khomakodumbarāni ca
        kusacīrāni dhārentā        kathaṃ kāhanti dārakā
        vayhāhi pariyāyitvā        sivikāya rathena ca
        pattikā paridhāvantā        kathaṃ kāhanti dārakā
        kūṭāgāre sayitvāna        nivāte phussitaggaḷe
        sayantā rukkhamūlasmiṃ         kathaṃ kāhanti dārakā

---------------------------------------------------------------------------------------------
page365.
        Pallaṅkesu sayitvāna        gonake citrasanthite
        sayantā tiṇasanthare         kathaṃ kāhanti dārakā
        gandhikena vilimpetvā       aggalucandanena ca
        rajojalāni dhārentā        kathaṃ kāhanti dārakā
        cāmaramorahatthehi          vijitaṅgā sukhe ṭhitā
        phuṭṭhā ḍaṃsehi makasehi       kathaṃ kāhanti dārakāti.
     Tattha satapale kaṃseti palasatena katāya kāñcanapātiyā.
Gonake citrasanthateti mahāpīṭhiyaṃ kāḷakojavehi ceva citra santharehi ca
santhate. Cāmaramorahatthehīti cāmarehiceva morahatthehi ca vijitaṅgā.
     Evaṃ tesaṃ sallapantānaññeva ratti vibhāyi suriyo uggacchi.
Mahāsattassa catusindhavayuttaṃ alaṅkatarathaṃ ānetvā rājadvāre ṭhapayiṃsu.
Maddī devī sassusassure vanditvā sesitthiyo apaloketvā dve
putte ādāya vessantarato paṭhamataraṃ gantvā rathe aṭṭhāsi.
     Tamatthaṃ pakāsento satthā āha
        tamabravī rājaputtī          maddī sabbaṅgasobhanā
        mā deva paridevesi        mā ca tvaṃ vimano ahu
        yathā mayaṃ bhavissāma         tathā hessanti dārakā
        idaṃ vatvāna pakkāmi        maddī sabbaṅgasobhanā
        sivimaggena anvesi         putte ādāya lakkhaṇāti.
     Tattha sivimaggenāti siviraññā gantabbamaggeneva. Anvesīti
taṃ agamāsi pāsādā otaritvā rathaṃ abhiruhīti attho.

---------------------------------------------------------------------------------------------
page366.
        Tato vessantaro rājā     dānaṃ datvāna khattiyo
        pitu mātu ca vanditvā       katvā ca naṃ padakkhiṇaṃ
        catuvāhiṃ rathaṃ yuttaṃ          sīghamāruyha sindhavaṃ
        ādāya puttadārañca        vaṅkaṃ pāyāsi pabbatanti.
     Tattha tatoti bhikkhave tassā maddiyā rathaṃ abhiruhitvā ṭhitakāle.
Datvānāti hiyyo dānaṃ datvā. Katvā ca naṃ padakkhiṇanti
padakkhiṇañca katvā. Nanti nipātamattaṃ.
        Tato vessantaro rājā     yenāsi bahuko jano
        āmanta kho taṃ gacchāma      arogā hotha ñātayoti.
     Tassattho bhikkhave tato vessantaro rājā yamhi ṭhāne
vessantaraṃ rājānaṃ passissāmāti bahuko jano ṭhito āsi tattha rathaṃ
pesetvā mahājanaṃ āpucchanto āmanta kho taṃ gacchāma arogā
hotha ñātayoti āha. Tattha tanti nipātamattaṃ. Bhikkhave
vessantaro rājā ñātake āha ñātakā tumhe āmantetvā mayaṃ
gacchāma tumhe sukhitā hotha niddukkhāti.
     Evaṃ mahāsatte mahājanaṃ āmantetvā appamattā hotha
dānādīni puññāni karothāti tesaṃ ovādaṃ datvā gacchante
bodhisattassa mātāputto dānacittako dānaṃ detūti ābharaṇehi saddhiṃ
sattaratanapūrāni sakaṭāni ubhosu passesu pesesi. Sopi attano
kāyāruḷhameva ābharaṇabhaṇḍaṃ omuñcitvā sampattayācakānaṃ aṭṭhārasa
vāre datvā avasesaṃ sabbaṃ adāsi. So nagarā nikkhamitvā

---------------------------------------------------------------------------------------------
page367.
Nivattitvā nagaraṃ oloketukāmo ahosi. Athassa manaṃ paṭicca
rathappamāṇe ṭhāne paṭhavī bhijjitvā kulālacakkaṃ viya parivattitvā rathaṃ
nagarābhimukhaṃ akāsi. So mātāpitūnaṃ vasanaṭṭhānaṃ olokesi.
Tena kāruññena paṭhavīkampādayo ahesuṃ.
     Tena vuttaṃ.
        Nikkhamitvāna nagarā         nivattitvā vilokite
        tadāpi paṭhavī kampi          sineruvanavaṭaṃsakāti.
     Sayaṃ pana oloketvā maddiṃpi olopetuṃ gāthamāha
        iṅgha maddi nisāmehi        rammarūpaṃva dissati
        āvāso siviseṭṭhassa       pettikaṃ bhavanaṃ mamanti.
     Tattha nisāmehīti olokehi.
     Atha mahāsatto sahajāte saṭṭhīsahasse amacce ca sesajanañca
nivattāpetvā rathaṃ pājento maddiṃ āha bhadde sace pacchato
yācakā āgacchanti upadhāreyyāsīti. Sāpi olokentī nisīdi.
Athassa sattasatakamahādānaṃ sampāpuṇituṃ asakkontā cattāro
brāhmaṇā nagaraṃ gantvā kuhiṃ rājāti pucchitvā dānaṃ datvā gatoti
vutte kiṃ gahetvā gatoti pucchitvā rathena gatoti sutvā asse
naṃ yācissāmāti anubandhiṃsu. Atha maddī te āgacchante disvā
yācakā āgacchanti devāti ārocesi. Mahāsatto rathaṃ ṭhapesi.
Te āgantvā asse yāciṃsu. Mahāsatto caturo asse tesaṃ
adāsi.

---------------------------------------------------------------------------------------------
page368.
     Tamatthaṃ pakāsento satthā āha
        taṃ brāhmaṇā anvagamuṃ       te taṃ asse ayācisuṃ
        yācito paṭiyādesi         catunnaṃ caturo hayeti.
     Assesu pana dinnesu rathadhuraṃ ākāseyeva aṭṭhāsi. Atha
brāhmaṇesu gatamattesuyeva cattāro devaputtā rohitamigavaṇṇenā
gantvā rathadhuraṃ sampaṭicchitvā agamaṃsu. Mahāsatto tesaṃ devaputtabhāvaṃ
ñatvā imaṃ gāthamāha
        iṅgha maddi nisāmehi        cittarūpaṃva dissati
        migā rohitavaṇṇena         dakkhiṇassā vahantimanti.
     Tattha dakkhiṇassā vahanti manati susikkhitā assā viya maṃ
vahanti.
     Atha naṃ evaṃ gacchantaṃ aparo brāhmaṇo āgantvā rathaṃ
yāci. Mahāsatto puttadāraṃ otāretvā rathaṃ tassa adāsi.
Rathe pana dinne devaputtā antaradhāyiṃsu. Rathassa pana dinnabhāvaṃ
pakāsento satthā āha
        athettha pañcamo āgā      yo naṃ rathamayācatha
        tassa taṃ paṭiyādesi         na cassa pahato mano
        tato vessantaro rājā     oropetvā sakaṃ janaṃ
        assāsayi assarathaṃ          brāhmaṇassa dhanesinoti.
     Tattha ethatthāti athetasmiṃ vane. Na cassa pahato manoti na
cassa mano olino. Assāsayīti paritosento niyyādesi.

---------------------------------------------------------------------------------------------
page369.
     Tato paṭṭhāya pana te sabbepi pattikāva ahesuṃ.
     Atha mahāsatto maddiṃ avoca
                 tvaṃ maddi kaṇhājinaṃ gaṇhāhi
                 lahukā esā kaniṭṭhakā
                 ahaṃ jāliṃ gaṇhissāmi
                 garuko bhātiko hi soti.
     Evañca pana vatvā ubhopi dve dārake aṅkenādāya pakkamiṃsu.
     Tamatthaṃ pakāsento satthā āha
        rājā kumāraṃ ādāya       rājaputtī ca dārikaṃ
        sammodamānā pakkāmuṃ       aññamaññaṃ piyaṃ vadāti.
                      Dānakaṇḍaṃ niṭṭhitaṃ
     te paṭipathe āgacchante manusse disvā kuhiṃ vaṅkapabbatoti
pucchanti. Manussā dūreti vadanti.
     Tena vuttaṃ
        yadi keci manujā enti      anumagge paṭīpathe
        maggante paṭipucchāma        kuhiṃ vaṅkatapabbato
        te tattha amhe passitvā    kalūnaṃ paridevayuṃ
        dukakhante paṭivedenti       dūre vaṅkatapabbatoti.
     Maggassa ubhosu passesu vividhaphaladhārino rukkhe disvā dārakā
rodanti. Mahāsattassānubhāvena phaladhārino rukkhā onamitvā
hatthasamphassaṃ āgacchanti. Tato supakkaphalāphalāni uccinitvā tesaṃ
deti. Taṃ disvā maddī acchariyaṃ pavedeti.

---------------------------------------------------------------------------------------------
page370.
     Tena vuttaṃ
        yadi passanti pavane         dārakā phalite dume
        tesaṃ phalānaṃ hetumhi        uparodanti dārakā
        rodante dārake disvā     ubbiggā vipulā dumā
        sayamevonamitvāna          upagacchanti dārake
        idaṃ accherakaṃ disvā        abbhūtaṃ lomahaṃsanaṃ
        sādhukāraṃ pavattesi         maddī sabbaṅgasobhaṇā
        accheraṃ vata lokasmiṃ        abbhūtaṃ lomahaṃsanaṃ
        vessantarassa tejena       sayamevonatā dumāti.
     Jetuttaranagarato suvaṇṇagiritālo nāma pabbato pañcayojanāni
tato kontimārā nāma nadī pañcayojanāni tato añjanāgiri 1-
nāma pabbato pañcayojanāni tato tuṇṇavithanālidaṇḍabrāhmaṇagāmo 2-
pañcayojanāni tato mātulanagaraṃ dasayojanāni
iti taṃ raṭṭhaṃ jetuttaranagarato tiṃsayojanaṃ hoti. Devatā taṃ maggaṃ
saṃkhipiṃsu. Te ekadivaseneva mātulanagaraṃ pāpuṇiṃsu.
     Tena vuttaṃ
        saṃkhipiṃsu pathaṃ yakkhā          anukampāya dārake
        nikkhantadivaseneva          cetaraṭṭhamupāgamunti.
     Upagacchantā ca pana jetuttaranagarato pātarāsasamaye nikkhamitvā
sāyaṇhasamaye cetaraṭṭhe mātulanagaraṃ sampattā.
     Tamatthaṃ pakāsento satthā āha
@Footnote: 1 ca-rañjaragirītipi pāṭho 2 dunniviṭṭhātipi pāṭho

---------------------------------------------------------------------------------------------
page371.
        Te gantvā dīghamaddhānaṃ      cetaraṭṭhamupāgamuṃ
        iddhaṃ phitaṃ janapadaṃ           bahumaṃsasurodananti.
     Tadā mātulanagare saṭṭhīkhattiyasahassāni vasanti. Mahāsatto
antonagaraṃ apavisitvā nagaradvāre sālāyaṃ nisīdi. Athassa maddī
mahāsattassa pādesu rajaṃ puñjitvā pāde sambāhitvā vessantarassa
āgatabhāvaṃ jānāpessāmīti sālāto nikkhamitvā tassa cakkhupathe
sāladvāre aṭṭhāsi. Tena nagaraṃ pavisantiyo ca nikkhamantiyo ca
itthiyo taṃ disvā parivāresuṃ.
     Tamatthaṃ pakāsento satthā āha
        cetiyo parikariṃsu           disvā lakkhaṇamāgataṃ
        sukhumālī ayaṃ ayyā         pattikā paridhāvati
        vayhāhi pariyāyitvā        sivikāya rathena ca
        sājja maddī araññasmiṃ       pattikā paridhāvatīti.
     Tattha lakkhaṇamāgatanti sabbalakkhaṇasamapannaṃ maddiṃ āgataṃ.
Paridhāvatīti evaṃ sukhumālī vata hutvā pattikāva vicarati. Pariyāyitvāti
pubbe jetuttaranagare vicaritvā. Sivikāyāti suvaṇṇasivikāya.
     Mahājano maddiñca vesantarañca dve putte cassa anāthāgamanena
āgate disvā gantvā rājūnaṃ ārocesi. Te saṭṭhīsahassā
rājāno rodantā paridevantā tassa santikaṃ āgamiṃsu.
     Tamatthaṃ pakāsento satthā āha
        taṃ disvā cetapāmokkhā     rodamānā upāgamuṃ

---------------------------------------------------------------------------------------------
page372.
        Kacci nu deva kusalaṃ         kacci deva anāmayaṃ
        kacci pitā arogo te      sivīnañca anāmayaṃ
        ko te balaṃ mahārāja       ko nu te rathamaṇḍalaṃ
        anassako arathako          dīghamaddhānamāgato
        kaccāmittehi pakato        anuppattosimaṃ disanti.
     Tattha disvāti dūratova passitvā. Cetapāmokkhāti cetarājāno.
Upāgamunti upasaṅkamiṃsu. Kusalanti ārogyaṃ. Anāmayanti
niddukkhabhāvaṃ. Ko te balanti kuhiṃ nu tava balanikāyo.
Rathamaṇḍalanti yenāsi alaṅkatarathena āgato so kuhinti pucchanti.
Anassakoti anassakoyeva. Arathakoti ayānako. Dīghamaddhānamāgatoti
dīghamaggaṃ āgatosi. Pakatoti abhibhūto upadduto.
     Atha nesaṃ saṭṭhīsahassānaṃ rājūnaṃ mahāsatto attano
āgatakāraṇaṃ kathento āha
        kusalañceva me sammā       atho sammā anāmayaṃ
        atho pitā arogo me      sivīnañca anāmayaṃ
        ahaṃ hi kuñjaraṃ dajjaṃ         īsādantaṃ uruḷhavaṃ
        khettaññuṃ sabbayuddhānaṃ       sabbasetaṃ gajuttamaṃ
        paṇḍukambalasañchannaṃ          pabhinnaṃ sattumaddanaṃ
        dantiṃ savālavījaniṃ           setaṃ kelāsasādisaṃ
        sasetacchantaṃ supattheyyaṃ      sāthabbanaṃ sahatthipaṃ
        aggayānaṃ rājavāhiṃ         brāhmaṇānaṃ adā dhanaṃ 1-
@Footnote: 1 adāsa-hantipi pāṭho

---------------------------------------------------------------------------------------------
page373.
        Tasmiṃ me siviyo kuddhā      pitā cupahatomano
        avaruddhasi maṃ rājā         vaṅkaṃ gacchāmi pabbataṃ
        okāsaṃ sammā janātha       vane yattha vasemhaseti.
     Tattha tasmiṃ meti tasmiṃ kāraṇe mayhaṃ siviyo kuddhā.
Upahatomanoti upahatacitto kuddhova hutvā maṃ raṭṭhā pabbājesi.
Yatthāti yasmiṃ vane mayaṃ vaseyyāma tattha no vasanokāsaṃ jānāthāti
āha.
     Tato rājāno āhaṃsu
        svāgatante mahārāja       atho te adurāgataṃ
        issarosi anuppatto        yaṃ idhatthi pavedaya
        sākaṃ bhiṃsaṃ madhumaṃsaṃ           suddhasālinamodanaṃ
        paribhuñja mahārāja          pāhuno nosi āgatoti.
     Tattha paveyāti kathehi sabbaṃ paṭiyādetvā dassāma. Bhiṃsanti
bhiṃsamūlaṃ yaṃkiñci kandajātaṃ.
     Tato vessantaro āha
        paṭiggahitaṃ yaṃ dinnaṃ          sabbassa agghiyaṃ kataṃ
        avaruddhasi maṃ rājā         vaṅkaṃ gacchāmi pabbataṃ
        okāsaṃ sammā jānātha      vane yattha vasemhaseti.
     Tattha paṭiggahitanti sabbametaṃ tumhehi dinnaṃ mayā ca paṭiggahitameva
hotu. Sabbassa agghiyaṃ katanti sabbassa tumhehi mayhaṃ
agghiyaṃ nivedayaṃ kataṃ. Avaruddhasi maṃ rājāti rājā pana maṃ avaruddhasi

---------------------------------------------------------------------------------------------
page374.
Raṭṭhā pabbājesi tasmā vaṅkatameva gamissāmi tasmiṃ me araññe
vasanaṭṭhānaṃ jānāthāti.
     Te rājāno āhaṃsu
        idheva tāva acchassu        cetaraṭṭhe rathesabha
        yāva cetā gamissanti       rañño santikayācituṃ
        nijjhāpetuṃ mahārājaṃ        sivīnaṃ raṭṭhavaḍḍhanaṃ
        taṃ taṃ cetā purakkhitvā      pītitā laddhapaccayā
        parivāretvāna gacchanti      evaṃ jānāhi khattiyāti.
     Tattha rañño santikayācitunti rañño santikaṃ yācanatthāya
gamissanti. Nijjhāpetunti tumhākaṃ niddosabhāvaṃ jānāpetuṃ.
Laddhapaccayāti laddhapatiṭṭhā. Gacchantīti gamissanti.
     Mahāsatto āha
        mā vo rucittha gamanaṃ        rañño santikayācituṃ
        nijjhāpetuṃ mahārājaṃ        rājā tattha na issaro
        accuggatā hi siviyo        balaggā negamā ca ye
        te padhaṃsetumicchanti         rājānaṃ mama kāraṇāti.
     Tattha tatthāti tasmiṃ mama niddosabhāvaṃ nijjhāpane rājāpi
anissaro. Accuggatāti atikuddhā. Balaggāti balakāyā
balanāyakā. Padhaṃsetunti rajjato nīharituṃ. Rājānanti rājānaṃpi.
     Te rājāno āhaṃsu
        sace esā pavattettha      raṭṭhasmiṃ raṭṭhavaḍḍhana

---------------------------------------------------------------------------------------------
page375.
        Idheva rajjaṃ kārehi        cetehi parivārito
        iddhaṃ phitañcidaṃ raṭṭhaṃ         iddho janapado mahā
        matiṃ karohi tvaṃ deva        rajjassamanusāsitunti.
     Tattha sace esā pavattetthāti sace etasmiṃ raṭṭhe esā
pavatti. Rajjassamanusāsitunti rajjaṃ anusāsituṃ. Ayameva vā pāṭho.
     Tato vessantaro āha
        na me chando mati atthi      rajjassamanusāsituṃ
        pabbājitassa raṭṭhasmā       cetaputtā suṇātha me
        atuṭṭhā siviyo assu        balaggā negamā ca ye
        pabbājitassa raṭṭhasmā       cetā rajjebhisecayuṃ
        asammodiyaṃpi vo assa       accantaṃ mama kāraṇā
        sivīhi bhaṇḍanañcāpi          viggaho me na ruccati
        athassa bhaṇḍanaṃ ghoraṃ         sampahāro anappako
        ekassa kāraṇā mayhaṃ       hiṃseyya bahuko jano
        paṭiggahitaṃ yaṃ dinnaṃ          sabbassa agghiyaṃ kataṃ
        avaruddhasi maṃ rājā         vaṅkaṃ gacchāmi pabbataṃ
        okāsaṃ sammā jānātha      vane yattha vasemhaseti.
     Tattha cetā rajkhebhisecayunti cetaraṭṭhavāsino kira vessantaraṃ
rajje abhisecayunti tumhākaṃpi te atuṭṭhā assu. Asammodiyanti
asāmaggiyaṃ. Assāti bhaveyya bhavissatītyattho. Athassāti atha
mayhaṃ ekassa kāraṇā tumhākaṃ bhaṇḍanaṃ bhavissatīti.

---------------------------------------------------------------------------------------------
page376.
     Evañca pana vatvā mahāsatto anekapariyāyena yācitopi
rajjaṃ na icchi. Athassa te cetarājāno mahantaṃ sakkāraṃ kariṃsu.
So antonagaraṃ pavisituṃ na icchati. Atha naṃ sālameva alaṅkaritvā
sāṇiyā parikkhepaṃ katvā mahāsayanaṃ paññāpetvā sabbe rājāno
ārakkhaṃ katvā parivārayiṃsu. So ekarattaṃ vasitvā tehi saṃgahitārakkho
sālāyaṃ sayitvā puna divase pātova nahātvā nānaggarasabhojanaṃ
bhuñjitvā tehi rājūhi parivuto sālāto nikkhami. Te
saṭṭhīsahassā khattiyā tena saddhiṃ paṇṇarasayojanamaggaṃ gantvā
vanadvāre ṭhatvā purato paṇṇarasayojanamaggaṃ ācikkhantā āhaṃsu
        taggha te mayamakkhāma        yathāpi kusalā tathā
        rājisī yattha sammanti        āhutaggī samāhitā
        esa selo mahārāja       pabbato gandhamādano
        yattha tvaṃ saha puttehi       saha bhariyāya cacchasi
        taṃ cetā anusāsiṃsu         assunettā rudammukhā
        ito gaccha mahārāja        ujuṃ yenuttarā mukho
        atha dakkhasi bhaddante        vipulaṃ nāma pabbataṃ
        nānādumagaṇākiṇṇaṃ          sītacchāyaṃ manoramaṃ
        tamatikkama bhaddante         atha dakkhasi āpakaṃ
        nadiṃ ketumatiṃ nāma          gambhīraṃ girigabbharaṃ
        puthulomamacchākiṇṇaṃ          supatitthaṃ mahodakaṃ
        tattha nahātvā pivitvā ca    assāsetvā saputtake

---------------------------------------------------------------------------------------------
page377.
        Atha dakkhasi bhaddante        nigrodhaṃ madhuvipphalaṃ
        rammake sikhare jātaṃ        sītacchāyaṃ manoramaṃ
        atha dakkhasi bhaddante        nālikaṃ nāma pabbataṃ
        nānādijagaṇākiṇṇaṃ          selaṃ kiṃpurisāyutaṃ
        tassa uttarapubbena         mucalindo nāmaso saro
        puṇḍarīkehi sañchanno        setasogandhiyehi ca
        so vanaṃ meghasaṅkāsaṃ        dhuvaṃ haritasaddalaṃ
        sīhovāmisapekkhīva          vanasaṇḍaṃ vigāhiya
        puppharukkhehi sañchannaṃ        phalarukkhehi cūbhayaṃ
        tattha bindussarā vaggū       nānāvaṇṇā bahū dijā
        kūjantamupakūjanti            utusampupphite dume
        gantvā girividuggāni        nadīnaṃ pabhavāni ca
        so addasa pokkharaṇiṃ        karañjakakudhāyutaṃ
        puthulomamacchākiṇṇaṃ          supatitthaṃ mahodakaṃ
        samañca caturassañca          sādhuṃ appaṭigandhiyaṃ
        tassā uttarapubbena        paṇṇasālaṃ amāpaya
        paṇṇasālaṃ amāpetvā       uñchācariyāya īhathāti.
     Tattha rājisīti rājāno hutvā pabbajitā. Samāhitāti
ekaggacittā hutvā. Esāti dakkhiṇahatthaṃ ukhipitvā iminā pabbatapādena
gacchathāti ācikkhantā vadanti. Acchasīti vasissasi. Āpakanti āpagaṃ
udakavāhakaṃ nadiṃ. Girigabbharanti girīnaṃ kucchito pavattaṃ.

---------------------------------------------------------------------------------------------
page378.
Madhuvipphalanti madhuraphalaṃ. Rammaketi rammaṇīye. Kiṃpurisāyutanti kiṃpurisehi
āyuttaṃ parikiṇṇaṃ. Setasogandhiyehi cāti nānappakārehi setuppalehi
ceva sogandhiyehi ca samannāgato. Sīhovāmisapekkhīvāti
āmisaṃ patthento sīho viya. Bindussarāti sampiṇḍitasarā.
Vaggūti madhurasarā. Kūjantamupakūjantīti paṭhamaṃ kūjamānaṃ pakkhiṃ
pacchā puna upakūjanti. Utusampupphite dumeti utusamaye pupphite
dume nilīyitvā kūjantaṃ upakūjanti. So addasāti so tvaṃ
passissasīti attho. Karañjakakudhāyutanti karañjarukkhehi ceva
kukudharukkhehi ca samparikiṇṇaṃ. Appaṭigandhiyanti paṭikūlagandhavirahitaṃ.
Madhurodakassa sampuṇṇaṃ nānappakārehi padumuppalādīhi sañchannaṃ.
Paṇṇasālaṃ amāpayāti paṇṇasālaṃ māpeyyāsi. Amāpetvāti
māpetvā. Uñchācariyāya īhathāti atha tumhe deva
uñchācariyāya yāpentā appamattā īhatha āraddhaviriyā hutvā
vihareyyāthāti attho.
     Evaṃ cetarājāno tassa paṇṇarasayojanamaggaṃ ācikkhitvā
taṃ uyyojetvā vessantarassa antarāyabhayassa vinodanatthaṃ mā koci
deva paccāmito okāsaṃ labheyyāti cintetvā ekaṃ byattaṃ susikkhitaṃ
cetaputtaṃ pakkosākepatvā tvaṃ gacchante ca āgacchante ca
parigaṇhāhīti vatvā vanadvāre ārakkhaṇatthāya ṭhapetvā sakanagaraṃ
paccāgamiṃsu. Vessantaropi saputtadāro gandhamādanaṃ patvā taṃ
divasaṃ tattha vasitvā tato uttarābhimukho vipulapabbatapādena gantvā

---------------------------------------------------------------------------------------------
page379.
Ketumatīnadītīre nisīditvā vanacarakena dinnaṃ madhuramaṃsaṃ khāditvā tassa
suvaṇṇasūciṃ datvā tattha nahātvā paṭippassaddhadaratho nadiṃ uttaritvā
sānupabbatasikhare ṭhitassa nigrodhassa mūle thokaṃ nisīditvā
nigrodhaphalāni khāditvā uṭṭhāya gacchanto nālikaṃ nāma pabbataṃ patvā
taṃ pariharanto mucalinadasaraṃ gantvā saratīrena pubbuttarakaṇṇaṃ
patvā ekapadikamaggena vanaghaṭaṃ pavisitvā taṃ atikkamma giriduggānaṃ
nadīpabhavānaṃ purato caturassapokkharaṇiṃ sampāpuṇi.
     Tasmiṃ khaṇe sakkassa bhavanaṃ uṇhākāraṃ dassesi. Sakko
āvajjento taṃ kāraṇaṃ ñatvā mahāsatto himavantaṃ paviṭṭho tassa
vasanaṭṭhānaṃ laddhuṃ vaṭṭatīti cintetvā vissukammaṃ āmantetvā gaccha
tāta tvaṃ vaṅkatapabbatakucchimhi rammaṇīye ṭhāne assamapadaṃ māpetvā
ehīti vissukammaṃ pesesi. So sādhūti sampaṭicchitvā devalokato
otaritvā tattha gantvā dve paṇṇasālāyo dvicaṅkame
rattiṭṭhānadivāṭṭhānāni ca māpetvā caṅkamakoṭiyaṃ tesu tesu ṭhānesu
nānāpupphavicitte pupphagacche ca kadalīvanāni ca dassetvā sabbe
pabbajitaparikkhāre paṭiyādetvā ye keci pabbajitukāmā te ime
gaṇhantūti akkharāni likhitvā amanusse ca bheravasadde migapakkhino
ca paṭikkamāpetvā sakaṭṭhānameva gato. Mahāsattopi ekapadikamaggaṃ
disvā pabbajitānaṃ vasanaṭṭhānaṃ bhavissatīti sallakkhetvā maddiñca
putte ca assamapadadvāre ṭhapetvā sayaṃ assamapadaṃ pavisitvā
akkharāni oloketvā sakkena diṭṭhosmīti sakkadattiyabhāvaṃ

---------------------------------------------------------------------------------------------
page380.
Ñatvā paṇṇasāladvāraṃ vivaritvā pavisitvā khaggañca dhanuñca apanetvā
sāṭake omuñcitvā rattavākacīraṃ nivāsetvā ajinacammaṃ
aṅse katvā jaṭāmaṇḍalaṃ bandhitvā isivesaṃ gahetvā kattaradaṇḍaṃ
ādāya paṇṇasālāto nikkhamitvā pabbajitasiriṃ samuṭṭhahanto aho
sukhaṃ paramaṃ sukhaṃ pabbajjā me adhigatāti udānaṃ udānetvā caṅkamaṃ
āruyha aparāparaṃ caṅkamitvā paccekabuddhasadisena upasamena puttadārānaṃ
santikaṃ agamāsi. Maddī devīpi olokentī sañjānitvā
mahāsattassa pādesu nipatitvā vanditvā roditvā teneva saddhiṃ
assamapadaṃ pavisitvā attano paṇṇasālaṃ gantvā rattavākacīraṃ
nivāsetvā ajinacammaṃ aṃse katvā jaṭāmaṇḍalaṃ bandhitvā isinīvesaṃ
gaṇhi. Te pacchā puttepi tāpasakumāre kariṃsu. Cattāropi
khattiyā vaṅkatapabbatakucchiyaṃ vasiṃsu. Atha maddī mahāsattaṃ varaṃ yāci
deva tumhe phalāphalatthāya araññaṃ agantvā putte gahetvā idheva
hotha ahaṃ phalāphalaṃ āharissāmīti. Tato paṭṭhāya sā araññato
phalāphalāni āharitvā tayo jane paṭijaggati. Bodhisattopi taṃ
varaṃ yāci bhadde maddi mayaṃ ito paṭṭhāya akāle mama santikaṃ
mā āgacchāhīti. Sā sādhūti sampaṭicchi. Mahāsattassa
mettānubhāvena samantā tiyojane ṭhāne sabbe tiracchānāpi
aññamaññaṃ mettacittaṃ paṭilabhiṃsu. Maddī devī pāto vuṭṭhāya pānīyaṃ
paribhojanīyaṃ upaṭṭhapetvā mukhodakaṃ āharitvā dantakaṭṭhaṃ datvā assamapadaṃ

---------------------------------------------------------------------------------------------
page381.
Sammajjitvā dve putte pitu santike ṭhapetvā
pacchikhanittīaṅkusahatthā araññaṃ pavisitvā vanamūlaphalāphalāni ādāya pacchiṃ
pūretvā sāyaṇhasamaye araññato āgantvā paṇṇasālāyaṃ phalāphalāni
ṭhapetvā nahātvā putte nahāpesi. Atha cattāropi khattiyā
paṇṇasāladvāre nisīditvā phalāphalaṃ paribhuñjanti. Tato maddī
dve putte gahetvā attano paṇṇasālaṃ gacchati. Imināva niyāmena
te cattāro khattiyā vaṅkatapabbatakucchimhi sattamāse vasiṃsūti.
                    Vanappavesakaṇḍaṃ niṭṭhitaṃ
     tadā kāliṅgaraṭṭhe dunnaviṭṭhabrāhmaṇagāmavāsī jūjako nāma
brāhmaṇo bhikkhācariyāya kahāpaṇasataṃ labhitvā ekasmiṃ brāhmaṇakule
ṭhapetvā puna dhanaṃ pariyesanatthāya gato. Tasmiṃ cirāyante
brāhmaṇakulaṃ kahāpaṇe valañjetvā pacchā itarena āgantvā
codiyamānaṃ kahāpaṇe dātuṃ asakkontaṃ amittatāpanaṃ nāma dhītaraṃ tassa
adāsi. So taṃ ādāya kāliṅgaraṭṭhe dunnaviṭṭhabrāhmaṇagāmaṃ
gantvā vasi. Amittatāpanā sammā brāhmaṇaṃ paṭijaggi. Atha
aññe taruṇabrāhmaṇā tassā ācārasampattiṃ disvā ayaṃ
amittatāpanā mahallakabrāhmaṇaṃ sammā paṭijaggi tumhe amhesu kiṃ
pamajjathāti attano bhariyāyo tajjenti. Tā imaṃ amittatāpanaṃ
imamhā gāmā palāpessāmāti nadītitthādīsu sannipatitvā taṃ
paribhāsiṃsu.
     Tamatthaṃ pakāsento satthā āha

---------------------------------------------------------------------------------------------
page382.
        Ahu vāsī kaliṅgesu         jūjako nāma brāhmaṇo
        tassāpi daharā bhariyā       nāmenāmittatāpanā
        tā naṃ tattha gatāvocuṃ       nadīudakahāriyā
        thiyo naṃ paribhāsiṃsu          samāgantvā kutūhalā
        amittā nūna te mātā      amittā nūna te pitā
        ye taṃ jiṇṇassa pādaṃsu       evaṃ dahariyaṃ satiṃ
        ahitaṃ vata te ñātī         manatyiṃsu rahogatā
        ye taṃ jiṇṇassa pādaṃsu       evaṃ dahariyaṃ satiṃ
        dukkaṭaṃ vata te ñātī        mantayiṃsu rahogatā
        ye taṃ jiṇṇassa pādaṃsu       evaṃ hadariyaṃ satiṃ
        pāpakaṃ vata te ñātī        mantayiṃsu rahogatā
        ye taṃ jiṇṇassa pādaṃsu       evaṃ hadariyaṃ satiṃ
        amanāpaṃ vata te ñātī       mantayiṃsu rahogatā
        ye taṃ jiṇṇassa pādaṃsu       evaṃ hadariyaṃ satiṃ
        amanāpavāsaṃ vasi           jiṇṇena patinā saha
        yā tvaṃ vasasi jiṇṇassa       matante jīvitā varaṃ
        na hi nūna tuyhaṃ kalyāṇī      pitā mātā ca sobhane
                    aññaṃ bhattāraṃ vindiṃsu
        ye taṃ jiṇṇassa pādaṃsu       evaṃ dahariyaṃ satiṃ
        duyiṭṭhante navamiyaṃ          akataṃ aggihuttakaṃ
        ye taṃ jiṇṇassa pādaṃsu       evaṃ dahariyaṃ satiṃ

---------------------------------------------------------------------------------------------
page383.
        Samaṇe brāhmaṇe nūna       brāhmacariyaparāyane
        sā tvaṃ loke abhissasi      sīlavante bahussute
        yā tvaṃ vasasi jiṇṇassa       evaṃ dahariyaṃ satiṃ
        na dukkhaṃ ahinā daḍḍhaṃ        na dukkhaṃ sattiyā hataṃ
        tañca dukkhañca tippañca       yaṃ passe jiṇṇakaṃ patiṃ
        natthi khiḍḍā natthi rati       jiṇṇena patinā saha
        natthi allāpasallāpo       jaghitampi na sobhati
        yadā daharo daharā ca       mantayiṃsu rahogatā
        sabbe sokā vinassanti      yekeci hadayanissatā
        daharā tvaṃ rūpavatī          purisānaṃbhipatthitā
        gaccha ñātikule accha        kiṃ jiṇṇo ramayissatīti.
     Tattha ahūti ahosi. Vāsī kaliṅgesūti kāliṅgaraṭṭhe
dunnaviṭṭhabrāhṇagāmavāsī. Tā naṃ tattha gatāvocunti tā tattha gāme
itthiyo nadītitthe udakahārikā hutvā gatā naṃ avocuṃ. Thiyo naṃ
paribhāsiṃsūti tā itthiyo na aññaṃ kiñci avocuṃ atha kho naṃ
paribhāsiṃsu. Kutūhalāti kotuhalā jātā viya hutvā. Samāgantvāti
samantato parikkhipitvā. Dahariyanti dahariṃ taruṇiṃ sobhaggappattaṃ
samānaṃ. Jiṇṇassāti jarājiṇṇassa gehe. Duyiṭṭhante
navamiyanti tayā navamiyaṃ yāgaṃ duyiṭṭhaṃ bhavissati so te yāgapiṇḍo paṭhamaṃ
mahallakakākena gahito bhavissati duyiṭṭhā te navamiyātipi pāṭho.
Navamiyā tayā duyiṭṭhā bhavissatīti attho. Akataṃ aggihuttakanti

---------------------------------------------------------------------------------------------
page384.
Aggijūhanaṃpi tayā akataṃ bhavissati. Abhissasīti samaṇabrāhmaṇe
samitapāpe vā bāhitapāpe vā akkosi. Tassa te pāpassa
idaṃ phalanti adhippāyenevamāhaṃsu. Jagghitaṃpi na sobhatīti khaṇḍadante
vivaritvā hasantassa mahallakassa hasitaṃpi na sobhati. Sabbe sokā
vinassantīti sabbe etesaṃ sokā vinassanti. Kiṃ jiṇaṇoti ayaṃ
jiṇaṇo taṃ pañcahi kāmaguṇehi kathaṃ ramayissatīti.
     Sā tāsaṃ santikā paribhāsaṃ labhitvā udakaghaṭaṃ ādāya rodamānā
gharaṃ gantvā kiṃ bhoti rodasīti brāhmaṇena puṭṭhā tassa ārocentī
imaṃ gāthamāha
        na te brāhmaṇa gacchāmi     nadiṃ udakahāriyā
        thiyo maṃ paribhāsiṃsu          tayā jiṇṇena brāhmaṇāti.
     Tassattho brāhmaṇa tayā jiṇṇena maṃ itthiyo paribhāsanti
tasmā ito paṭṭhāya tava udakahārikā hutvā nadiṃ na gamissāmīti.
     Jūjako āha
        mā me tvaṃ akarā kammaṃ     mā me udakamāhari
        ahaṃ udakamāhissaṃ           mā bhotī kuppitā ahūti.
     Tattha udakamāhissanti ahaṃ udakaṃ āharissāmīti.
     Brāhmaṇī āha
        nāhaṃ tamhi kule jātā      yaṃ tvaṃ udakamāhare
        evaṃ brāhmaṇa jānāhi      na te vacchāmihaṃ ghare
        sace me dāsaṃ dāsiṃ vā     nānayissasi brāhmaṇa

---------------------------------------------------------------------------------------------
page385.
        Evaṃ brāhmaṇa jānāhi      na te vacchāmi santiketi.
     Tattha nāhaṃ tamhīti yamhi kule sāmike kammaṃ kārenti nāhaṃ
tattha jātā. Yaṃ tvanti tasmā yaṃ udakaṃ tvaṃ āharissasi na mayhaṃ
tena atthoti.
     Jūjako āha
        natthi me sippaṭṭhānaṃ vā     dhanadhaññaṃ vā brāhmaṇi
        kutohaṃ dāsaṃ dāsiṃ vā       ānayissāmi bhotiyā
        ahaṃ bhotiṃ upaṭṭhissaṃ         mā bhotī kuppitā ahūti.
     Sā devatāya viggahitā hutvā brāhmaṇaṃ āha
        ehi te ahamakkhissaṃ        yathā me vacanaṃ sutaṃ
        esa vessantaro rājā     vaṅke vasati pabbate
        taṃ tvaṃ gantvāna yācassu     dāsaṃ dāsiñca brāhmaṇa
        so te dassati yācito      dāsaṃ dāsiñca khattiyoti.
     Tattha ehi te ahamakkhissanti ahaṃ te ācikkhissāmi. Idaṃ
sā devatāviggahitā hutvā āha.
     Jūjako āha
        jiṇṇohamasmi dubbalo        dīgho caddhā suduggamo
        mā bhoti paridevasi         mā bhotī vimanā ahu
        ahaṃ bhotiṃ upaṭṭhissaṃ         mā bhotī kuppitā ahūti.
     Tattha jiṇṇohamasmīti bhadde ahaṃ jiṇṇo asmi kathaṃ
gamissāmīti.

---------------------------------------------------------------------------------------------
page386.
     Brāhmaṇī āha
        yathā agantvā saṃgāmaṃ       ayuddhevassa parājito
        evameva tuvaṃ brahme       agantvāva parājito
        sace me dāsaṃ dāsiṃ vā     nānayissasi brāhmaṇa
        evaṃ brāhmaṇa jānāhi      na te vacchāmihaṃ ghare
        amanāpante karissāmi       tante dukkhaṃ bhavissati
        nakkhatte utupubbesu        yadā maṃ dakkhasilaṅkataṃ
        aññehi saddhiṃ rammamānaṃ      tante dukkhaṃ bhavissati
        adassanena mayhante        jiṇṇassa paridevato
        bhiyyo vaṅkā palitā ca      bahū hessanti brāhmaṇāti.
     Tattha amanāpanteti vessantarassa santikaṃ gantvā dāsaṃ vā
dāsiṃ vā anāharantassa tava aruccanakaṃ kammaṃ karissāmi. Nakkhatte
utupubbesūti nakkhattayogavasena vā channaṃ utūnaṃ tassa utussa
pubbavasena vā pavattesu chaṇesu.
     Taṃ sutvā brāhmaṇo bhīto ahosi.
     Tamatthaṃ pakāsento satthā āha
        tato so brāhmaṇo bhīto    brāhmaṇiyā vasānugo
        addito kāmarāgena        brāhmaṇiṃ etadabravi
        pātheyyaṃ me karohi tvaṃ     saṃkulo saṅguḷāni ca
        madhupiṇḍikā sukatāyo        sattubhattañca brāhmaṇi
        ānayissaṃ methunake         ubho dāsakumārake

---------------------------------------------------------------------------------------------
page387.
        Te taṃ paricarissanti         rattindivamatanditāti.
     Tattha additoti upadduto pīḷito. Saṃkuloti tilapūve.
Saṅguḷāni cāti saṅguḷapūve ca. Sattubhattanti baddhasattu
abaddhasattuñceva pūṭabhattañca. Methunaketi jātigottakulappadesehi sadise.
Dāsakumāraketi tava dāsatthāya kumārake.
     Sā khippaṃ pātheyyaṃ paṭiyādetvā brāhmaṇassa ārocesi.
So gehe dubbalaṭṭhānaṃ thiraṃ katvā dvāraṃ paṭisaṃkharitvā araññā
dārūni āharitvā ghaṭena udakaṃ āharitvā gehe sabbabhājanāni pūretvā
tattheva tāpasavesaṃ samādayitvā bhadde ito paṭṭhāya vikāle mā
nikkhami yāva mamāgamanā appamattā hohīti taṃ ovaditvā upāhanaṃ
āruyha pātheyyapasibbakaṃ aṃse laggetvā amittatāpanaṃ padakkhiṇaṃ
katvā assupuṇaṇehi nettehi roditvā pakkāmi.
     Tamatthaṃ pakāsento satthā āha
        idaṃ katvā brahmabandhu       paṭimuñci upāhanaṃ
        tato so mantayitvāna       bhariyaṃ katvā padakkhiṇaṃ
        pakkāmi so ruṇṇamukho       brāhmaṇo sahitabbato
        sivīnaṃ nagaraṃ phitaṃ            dāsapariyesanañcaranti.
     Tattha ruṇṇamukhoti rudamukho. Sahitabbatoti samādinnavato.
Gahitatāpasavesoti attho. Caranti dāsadāsīpariyesanaṃ caranto sivīnaṃ
nagaraṃ ārabbha pakkāmi.
     So taṃ nagaraṃ gantvā sannipatitaṃ janaṃ disvā vessantaro

---------------------------------------------------------------------------------------------
page388.
Rājā kuhinti pucchi.
     Tamatthaṃ pakāsento satthā āha
        so tattha gantvā avaca      ye tatthāsuṃ samāgatā
        kuhiṃ vessantaro rājā      kattha passemu khattiyaṃ
        so jano taṃ avacāsi        ye tatthāsuṃ samāgagā
        tumhehi brahme pakato      atidānena khattiyo
        pabbājito sakā raṭṭhā      vaṅke vasati pabbate
        tumhehi brahme pakato      atidānena khattiyo
        ādāya puttadārañca        vaṅke vasati pabbateti.
     Tattha pakatoti upadduto piḷito attano nagare vasituṃ alabhitvā
idāni vaṅkatapabbate vasatīti.
     Evaṃ tumhe amhākaṃ rājānaṃ nāsetvā punapi āgatā idha
tiṭṭhathāti te leḍḍudaṇḍādihatthā brāhmaṇaṃ anubandhiṃsu. So
devatāviggahito hutvā vaṅkatapabbatamaggameva gaṇhi.
     Tamatthaṃ pakāsento satthā āha
        so codito brāhmaṇiyā     brāhmaṇo kāmagiddhimā
        aghantaṃ paṭisevittha          vane bāḷamigākiṇṇe
                     khaggadīpinisevite.
        Ādāya veluvaṃ daṇḍaṃ        aggihuttaṃ kamaṇḍaluṃ
        so pāvisi brahāraññaṃ       yattha assosi kāmadaṃ
        taṃ paviṭṭhaṃ brahāraññaṃ        kokā naṃ parivārayuṃ

---------------------------------------------------------------------------------------------
page389.
        Vikandi so vippanaṭṭho       dūre panthā apakkami
        tato so brāhmaṇo gantvā  bhogaluddho asaññato
        vaṅkassoharaṇenattho        sunakhehi parivārito
        rukkhasmiñca nisinno va       imā gāthā abhāsathāti.
     Tattha aghantanti taṃ mahājanena anubandhanadukkhañceva
vanapariyogāhaṇadukkhañca. Aggihuttanti aggijūhanakkaṭacchuṃ. Kokā naṃ
parivārayunti so hi araññaṃ pavisitvā vaṅkatapabbatagāmimaggaṃ ajānanto
maggamuḷho hutvā vicari. Atha naṃ ārakkhaṇatthāya nisinnassa
cetaputtassa sunakhā parivārayiṃsūti attho. Vikandi soti so ekaṃ
rukkhaṃ āruyha mahantena ravena kandi. Vippanaṭṭhoti vippanaṭṭhamaggo.
Dūre panthāti vaṅkatapabbatagāmipathato dūre apakkami
bhogaludadhoti bhogalābhe luddho. Asaññatoti dussīlo.
Vaṅkassoharaṇenatthoti vaṅkatapabbatassa gamanamagge vippanaṭṭho.
     So sunakhehi parivārito rukkhe nisinnova imā gā abhāsatha
        ko rājaputtaṃ nisabhaṃ         jayantamaparājitaṃ
        bhaye khemassa dātāraṃ       ko me vessantaraṃ vidū
        yo yācataṃ patiṭṭhāsi        bhūtānaṃ dharaṇīriva
        dharaṇūpamaṃ mahārājaṃ          ko me vessantaraṃ vidū
        yo yācataṃ gati āsi        vasantīnaṃ va sāgaro
        udadhūpamaṃ mahārājaṃ          ko me vessantaraṃ vidū
        kalyāṇatitthaṃ supivaṃ          sītūdakaṃ manoramaṃ

---------------------------------------------------------------------------------------------
page390.
        Puṇḍarīkehi sañchannaṃ         yuttaṃ kiñjakkhareṇunā
        rahadūpamaṃ mahārājaṃ          ko me vessantaraṃ vidū
        assatthaṃva pathe jātaṃ        sītacchāyaṃ manoramaṃ
        santānaṃ visametānaṃ         kilantānaṃ paṭiggahaṃ
        tathūpamaṃ mahārājaṃ           ko me vessantaraṃ vidū
        nigrodhaṃva pathe jātaṃ        sītacchāyaṃ manoramaṃ
        santānaṃ visametānaṃ         kilantānaṃ paṭiggahaṃ
        tathūpamaṃ mahārājaṃ           ko me vessantaraṃ vidū
        ambaṃ viya pathe jātaṃ        sītacchāyaṃ manoramaṃ
        santānaṃ visametānaṃ         kilantānaṃ paṭiggahaṃ
        tathūpamaṃ mahārājaṃ           ko me vessantaraṃ vidū
        sālaṃ viya pathe jātaṃ        sītacchāyaṃ manoramaṃ
        santānaṃ visametānaṃ         kilantānaṃ paṭiggahaṃ
        tathūpamaṃ mahārājaṃ           ko me vessantaraṃ vidū
        dumaṃ viya pathe jātaṃ         sītacchāyaṃ manoramaṃ
        santānaṃ visametānaṃ         kilantānaṃ paṭiggahaṃ
        tathūpamaṃ mahārājaṃ           ko me vessantaraṃ vidū
        evañca me vilapato        paviṭṭhassa brahāvane
        ahaṃ jānanti yo vajjā      nandiṃ so janaye mamaṃ
        evañca me vilapato        paviṭṭhassa brahāvane
        ahaṃ jānanti yo vajjā      vessantaranivāsanaṃ

---------------------------------------------------------------------------------------------
page391.
        Tāya so ekavācāya       pasave puññaṃ anappakanti.
     Tattha jayantanti maccheravijitaṃ. Ko me vessantaraṃ vidūti
ko mayhaṃ vessantaraṃ ācikkheyyāti vadati. Patiṭṭhāsīti patiṭṭhā
āsi. Santānanti pariyantānaṃ. Kilantānanti maggakilantānaṃ.
Paṭiggahanti paṭiggāhakaṃ patiṭṭhābhūtaṃ. Ahaṃ jānanti yo vajjāti
ahaṃ vessantarassa vasanaṭṭhānaṃ jānāmīti yo evaṃ vadeyyāti attho.
     Tassa taṃ paridevanasaddaṃ ārakkhaṇatthāya ṭhapito cetaputto
migaludadako hutvā araññe vicaranto sutvā ayaṃ brāhmaṇo
vessantarassatthāya paridevati na kho panesa dhammatāya āgato
maddiṃ vā dārake vā yācissati idheva naṃ māressāmīti tassaṃ santikaṃ
gantvā brāhmaṇa na te jīvitaṃ dassāmīti dhanuṃ āropetvā
ākaḍḍhitvā tajjesi.
     Tamatthaṃ pakāsento satthā āha
        tassa ceto paṭissosi       araññe luddako caro
        tumhehi brahma pakato       atidāne khattiyo
        pabbājito sakā raṭṭhā      vaṅke vasati pabbate
        tumhahi brahme pakato       atidānena khattiyo
        ādāya puttadārañca        vaṅke vasati pabbate
        akiccakārī dummedho        raṭṭhā vivanamāgato
        rājaputtaṃ gavesanto        bako macchamivodake
        tassa tyāhaṃ na dassāmi      jīvitaṃ idha brāhmaṇa

---------------------------------------------------------------------------------------------
page392.
        Ayaṃ hi te mayā nunno      saro pāssati lohitaṃ
        siro te vajjhayitvāna       hadayaṃ chetvā sabandhanaṃ
        panthasakuṇaṃ yajissāmi         tuyhaṃ maṃsena brāhmaṇa
        tuyhaṃ maṃsena medena        matthaluṅgena brāhmaṇa
        āhutiṃ paggahessāmi        chetvāna hadayaṃ tava
        taṃ me suyiṭṭhaṃ suhutaṃ         tuyhaṃ maṅsena brāhmaṇa
        na ca tvaṃ rājaputtassa       bhariyaṃ putte ca nessasīti.
     Tattha akiccakārīti tvaṃ akiccakārako. Dummedhoti
nippañño. Raṭṭhā vivanamāgatoti raṭṭhato mahāaraññaṃ āgato.
Saro pāssatīti ayaṃ saro tava lohitaṃ pivissati. Vajjhayitvānāti
taṃ māretvā rukkhā patitassa te sīsaṃ tālaphalaṃ viya luñcitvā
sabandhanaṃ hadayamaṃsaṃ chinditvā panthadevatāya panthasakuṇaṃ nāma
yajissāmi. Na ca tavanti evaṃ sante tvaṃ rājaputtassa bhariyaṃ vā
putte vā na nessasīti.
     So tassa vacanaṃ sutvā maraṇabhayatajjito musāvādaṃ kathento āha
        avajjho brāhmaṇo dūto     cetaputta suṇohi me
        tasmā dūtaṃ na hananti        esa dhammo sanantano
        nijjhattā siviyo sabbe      pitā naṃ daṭṭhumicchati
        mātā ca dubbalā tassa      acirā cakkhūni jīyare
        tesāhaṃ pahito dūto        cetaputta suṇohi me
        rājaputtaṃ nayissāmi         yadi jānāsi saṃsa meti.

---------------------------------------------------------------------------------------------
page393.
     Tattha nijjhattāti saññattā. Acirā cakkhūni khīyareti niccaṃ
rodanena nacirasseva cakkhūni jīyissanti.
     Tadā cetaputto idāni vessantaraṃ kira ānetuṃ āgacchatīti
somanassappatto hutvā sunakhe bandhitvā ekamante ṭhapetvā
brāhmaṇaṃ otāretvā sākhāsanthare nisīdāpetvā bhojanaṃ datvā
paṭisanthāraṃ karonto imaṃ gāthamāha
        piyassa me piyo dūto       puṇṇapattaṃ dadāmi te
        idañca madhuno tumbaṃ         migasatthiñca brāhmaṇa
        tañca te desamakkhissaṃ       yattha sammati kāmadoti.
     Tattha piyassa meti mama piyassa vessantarassa tvaṃ piyo dūto
tava ajjhāsayapūraṇatthaṃ puṇṇapattaṃ demīti.
                    Jūjakapabbaṃ niṭṭhitaṃ
     evaṃ cetaputto brāhmaṇaṃ bhojetvā pātheyyassatthāya tassa
madhuno tumbañceva pakkamigasatthiñca datvā magge ṭhapetvā dakkhiṇahatthaṃ
ukkhipitvā mahāsattassa vasanokāsaṃ ācikkhanto āha
        esaselo mahābrahme      pabbato gandhamādano
        yattha vessantaro rājā     sahaputtehi sammati
        dhārento brāhmaṇavaṇṇaṃ     āsadañca masañjaṭaṃ
        cammavāsī chamā seti        jātavedaṃ namassati
        ete nīlā padissanti       nānāphaladharā dumā
        uggatā abbhakūṭāva         nīlā añjanapabbatā

---------------------------------------------------------------------------------------------
page394.
        Dhavassakaṇṇā khadirā         sālā phandanamāluvā
        sampavedhenti vātena       sakiṃ pītāva māṇavā
        upari dumapariyāyesu         saṅgītiyova suyyare
        najjuhā kokilā saṃghā       sampatanti dumā dumaṃ
        avhayanteva gacchantaṃ        sākhāpattasamīritā
        ramayanteva āgantuṃ         modayanti nivāsanaṃ
        yattha vessantaro rājā     saha puttehi sammati
        dhārento brāhmaṇavaṇṇaṃ     āsadañca masañjaṭaṃ
        cammavāsī chamā seti        jātavedaṃ namassatīti.
     Tattha gandhamādanoti esa gandhamādanapabbato etassa pādena
uttarābhimukho gacchanto yattha sakkadattiye assame vessantaro
rājā saha puttadārehi vasati taṃ passissasīti attho. Brāhmaṇavaṇṇanti
seṭṭhapabbajitavesaṃ. Āsadañca masañjaṭanti ākaḍḍhitvā
phalāphalaṃ gahaṇatthaṃ aṅkusañca aggijuhanañca masañca jaṭañca dhārento.
Cammavāsīti ajinacammadharo. Chamā setīti paṭhaviyaṃ paṇṇasanthare
sayati. Dhavassakaṇṇā khadirāti dhavā ca assakaṇṇā ca
khadirā ca. Sakiṃ pītāva māṇavāti ekavārameva pītā
majjapānasoṇḍā viyaṃ. Upari dumapariyāyesūti rukkhasākhāsu. Saṅgītiyova
suyyreti nānāsakuṇānaṃ vasantānaṃ saddā dibbasaṅgīti viya suyyanti.
Najjuhāti najjuhasakuṇā. Sampatantīti vikūjantā vicaranti.
Sākhā pattasamīritāti sākhānaṃ pattehi saṃghaṭṭitā hutvā vikūjantā

---------------------------------------------------------------------------------------------
page395.
Sakuṇā vātena samīritapattā sākhā yeva vā. Āgantunti
apagantukajanaṃ. Yatthāti yasmiṃ assamapade vessantaro vasati tvaṃ
tattha gantvā imaṃ assamapadasampattiṃ passissasīti.
     Tato uttariṃpi assamapadaṃ vaṇṇento āha
        ambā kapitthā panasā       sālā jambū vibhedakā
        harītakī āmalakā           assatthā badarāni ca
        cārutimbarukkhā cettha       nigrodhā ca kapitthanā
        madhumadhukā thevanti          nīce pakkā cudumbarā
        pārevatā bhaveyyā ca      muddikā ca madhutthikā
        madhuṃ anelakaṃ tattha          sakamādāya bhuñjare
        aññettha pupphitā ambā     aññe tiṭṭhanti dovilā
        aññe āmā ca pakkā ca    bheṅgavaṇṇā tadūbhayaṃ
        athettha heṭṭhā puriso      ambapakkāni gaṇhati
        āmāni ceva pakkāni       vaṇṇagandharasuttamā
        ateva me acchariyaṃ         hiṅkāro paṭibhāti maṃ
        devānamiva āvāso        sobhati nandanūpamo
        vibhedikā nāḷikerā        khajjurīnaṃ brahāvane
        mālāva ganthitā ṭhanti       dhajaggāneva dissare
        nānāvaṇṇehi pupphehi       nabhaṃ tārā citāmiva
        kuṭajī kuṭṭhatagarā           pāṭaliyo ca pupphitā
        punnāgā giripunnāgā       koviḷārā ca pupphitā

---------------------------------------------------------------------------------------------
page396.
        Uddhālakā somarukkhā       agarubhalliyā bahū
        puttajīvā ca kukkuṭā        asanā cettha pupphitā
        kuṭajā salaḷā nīpā         kosambalabujā dhavā
        sālā ca pupphitā tattha      palālakhalasannibhā
        tassāvidūre pokkharaṇī       bhūmibhāge sanorame
        padumuppalasañchannā          devānamiva nandane
        athettha puppharasamattā       kokilā mañjubhāṇikā
        abhippanādenti taṃ vanaṃ       utusampupphite dume
        bhassanti makarandehi         pokkhare pokkharemadhū
        athettha vātā vāyanti      dakkhiṇā atha pacchimā
        padumakiñjakkhareṇūhi          okiṇṇo hoti assamo
        thūlā siṃghāṭakā cettha       sasādiyā pasādiyā
        macchakacchapabyāvidhā         bahū cettha mūpayānakā
        madhuṃ bhiṃsehi savati           khīraṃ sappi muḷālibhi
        surabhi taṃ vanaṃ vāyati         nānāgandhasamīritaṃ
        sammoditeva gandhehi        pupphasākhāhi taṃ vanaṃ
        bhamarā pupphagandhena         samantāmabhināditā
        athettha sakuṇā santi        nānāvaṇṇā bahū dijā
        modanti saha bhariyāhi        aññamaññaṃ pakūjino
        nandikā jīvaputtā ca        jīvaputtā piyā cano
        piyā puttā piyā nandā     dijā pokkharaṇīgharā

---------------------------------------------------------------------------------------------
page397.
        Mālāva ganthitā ṭhanti       dhajaggāneva dissare
        nānāvaṇṇehi pupphehi       kusaleheva gandhikā
        yattha vessantaro rājā     saha puttehi sammati
        dhārento brāhmaṇavaṇṇaṃ     āsadañca masañjaṭaṃ
        cammavāsī chamā seti        jātavedaṃ namassatīti.
     Tattha cārutimbarukkhāti suvaṇṇatimbarukkhā. Madhumadhukāti madhurasā
madhukā. Thevantīti virocanti. Madhutthikāti madhu viya
paggharantiyo madhuratāya vā madhusadisā. Pārevatāti cārudantā
rukkhā. Bhaveyyāti dīghaphalā kadaliyo. Sakamādāyāti taṃ sayameva
gahetvā bhuñjanti. Dovilāti patitapupphadalapattā sañjāyamānaphalā.
Bheṅgavaṇṇā tadūyanti te ubhopi ambā āmā ca pakkā ca
maṇḍūkapiṭaṭhivaṇṇāyeva. Athettha heṭṭhā purisoti athettha assame
tesaṃ ambānaṃ heṭṭhā ṭhitako va puriso ambaphalāni gaṇhati
ārohanakiccaṃ natthi. Vaṇṇagandharasuttamāti etehi vaṇṇādīhi uttamāni.
Ateva me acchariyanti ativiya me acchariyaṃ. Hiṅkāroti hiṃhinti
karaṇaṃ. Vibhedikāti tālā. Mālāva ganthitāti supupphitarukkhānaṃ
upari ganthitā mālā viya pupphāni tiṭṭhanti. Dhajaggāneva dissareti
tāni rukkhāni alaṅkatadhajaggāni viya dissanti. Kuṭajī kuṭṭhatagarāti
kuṭajīnāmekā rukkhajāti kuṭṭhagacchā ca tagaragacchā ca. Giripunnā
gāti mahāpunnāgā. Koviḷārāti koviḷārarukkhā. Uddhālakāti
pītapupphavaṇṇā rājarukkhā nāma. Bhalliyāti bhallirukkhā nāma.

---------------------------------------------------------------------------------------------
page398.
Labujāti labujā rukkhā nāma. Puttajīvāti mahānigrodharukkhā.
Palālakhalasannibhāti tesaṃ heṭṭhā paggharitapupphapuñjā palālakhalasadisāti
vadati. Pokkharaṇīti caturassapokkharaṇī. Nandaneti nandanavane
nandanapokkharaṇī viya. Puppharasamattāti puppharasena mattā
luḷitā. Makarandehīti kiñjakkharehi. Pokkhare pokkhareti
paduminipaṇṇe tesaṃ hi kiñjakkharato reṇu bhassitvā pokkharamadhu nāma
hoti. Dakkhiṇā atha pacchimāti ettāvatā sabbā disā vidisā
vātā dassitā honti. Thūlā siṃghāṭakāti mahantā siṃghāṭakā.
Sasādiyāti ṭhitā sayañjātasālī khuddakasālī sukkasālītipi vuccanti.
Pasādiyāti teyeva bhūmiyaṃ patitā. Byāvidhāti pasanne udake
saṇḍasaṇḍacārino byāvidhā paṭipāṭiyā gacchantā dissanti.
Mūpayānakāti kakkaṭakā. Madhuṃ bhiṃsehīti bhiṃsakoṭiyā bhinnāya paggharaṇaraso
madhusadiso hoti. Khīraṃ sappi mūḷālibhīti mūḷālehi paggharaṇaraso
khīramissakanavanītasappi viya hoti. Sammoditevāti sampattajanaṃ modayati
viya. Samantāmabhināditāti samantā abhinādentā vicaranti.
Nandikāti ādīni tesaṃ nāmāni. Tesu hi paṭhamā sāmi vessantara
imasmiṃ vane vasanto nandāti vadanti. Dutiyā tvañca sukhena jīva
puttā ca teti vadanti. Tatiyā tvañca jīva piyā puttā ca
teti vadanti. Catutthā tvañca nanda piyā puttā ca teti
vadanti. Tena tesaṃ etāneva nāmāni ahesuṃ. Pokkharaṇīgharāti
pokkharaṇiyaṃ nivāsino.

---------------------------------------------------------------------------------------------
page399.
     Evaṃ cetaputtena vessantarassa vasanaṭṭhāne akkhāte jūjakopi
tusitvā paṭisanthāraṃ karonto imaṃ gāthamāha
        idañca me sattubhattaṃ        madhunā paṭisaṃyutaṃ
        madhupiṇḍikā ca sukatāyo      sattubhattaṃ dadāmi teti.
     Tattha sattubhattanti pakkamadhusannibhaṃ sattusaṃkhātaṃ bhattaṃ. Idaṃ
vuttaṃ hoti idaṃ mama atthi taṃ te dammi gaṇhāhi nanti.
     Taṃ sutvā cetaputto āha
        tuyheva sambalaṃ hotu        nāhaṃ icchāmi sambalaṃ
        itopi brahme gaṇhāhi      gaccha brahme yathāsukhaṃ
        ayaṃ ekapadī eti          ujuṃ gacchati assamaṃ
        isipi uccuto tattha         paṅkadanto rajassiro
        dhārento brāhmaṇavaṇṇaṃ     āsadañca masañjaṭaṃ
        cammavāsī chamā seti        jātavedaṃ namassati
        taṃ tvaṃ gantvāna pucchassu     so te maggaṃ pavakkhatīti.
     Tattha sambalanti pātheyyaṃ. Etīti yo ekapadikamaggo
amhākaṃ abhimukho eti esa assamapadaṃ ujuṃ gacchati. Accutoti
evaṃ nāmako eko isi tattha vasati.
        Idaṃ sutvā brahmabandhu       cetaṃ katvā padakkhiṇaṃ
        udaggacitto pakkāmi        yenāsi accuto isīti.
     Tattha yenāsīti yasmiṃ ṭhāne accuto isi ahosi tattha
gatoti.
                    Culavanavaṇṇanā niṭṭhitā

---------------------------------------------------------------------------------------------
page400.
        Gacchanto so bhāradvājo    addasa accutaṃ isiṃ
        disvāna taṃ bhāradvājo      sammodi isinā saha
        kacci nu bhoto kusalaṃ        kacci bhoto anāmayaṃ
        kacci uñchena yāpetha       kacci mūlaphalā bāhū
        kacci ḍaṃsā ca makasā        appameva siriṃsapā
        vane bāḷamigākiṇṇe        kacci hiṃsā na vijjatīti.
     Tattha bhāradvājoti jūjako. Appamevāti appāyeva. Hiṃsāti
tesaṃ vasena tumhākaṃ vihiṃsā.
     Tāpaso āha
        kusalañceva me brahme      atho brahme anāmayaṃ
        atho uñchena yāpemi       atho mūlaphalā bāhū
        atho ḍaṃsā ca makasā        appameva siriṃsapā
        vane bāḷamigākiṇṇe        hiṃsā mayhaṃ na vijjati
        bahūni vassapūgāni           assame sammato mama
        nābhijānāmi uppannaṃ        ābādhaṃ amanoramaṃ
        svāgatante mahābrahme     atho te adurāgataṃ
        anto pavisa bhaddante       pāde pakkhālayassu te
        tiṇḍukāni piyālāni         madhuke kāsamāriyo
        phalāni khuddakappāni         bhuñja brahme varaṃ varaṃ
        idaṃpi pānīyaṃ sītaṃ           ābhataṃ girigabbharā
        tato piva mahābrahme       sace tvaṃ abhikaṅkhasīti.
		
		Page 401-500.

page401.
     Jūjako āha
        paṭiggahitaṃ yaṃ dinnaṃ          sabbassa agghiyaṃ kataṃ
        sañjayassa sakaṃ puttaṃ         sivīhi vippavāsitaṃ
        tamahaṃ dassanamāgato         yadi jānāsi saṃsa meti.
     Tattha tamahaṃ dassanamāgatoti taṃ ahaṃ dassanāya āgato.
     Tāpaso āha
        na bhavaṃ eti puññatthaṃ        sivirājassa dassanaṃ
        maññe bhavaṃ patthayati         rañño bhariyaṃ patibbataṃ
        maññe kaṇhājinaṃ dāsiṃ       jāliṃ dāsañca icchasi
        atha vā tayo mātāputte    araññā netumāgato
        na tassa bhogā vijjanti      dhanadhaññañca brāhmaṇāti.
     Tattha na tassa bhogā vijjantīti bho brāhmaṇa tassa vessantarassa
araññe viharantassa neva bhogā vijjanti dhanadhaññañca na
vijjati duggato hutvā vasati tassa santikaṃ gantvā kiṃ karissasīti.
     Taṃ sutvā jūjako āha
        akuddharūpāhaṃ bhoto         nāhaṃ yācitumāgato
        sāhu dassanamariyānaṃ         sannivāso sadā sukho
        adiṭṭhapubbo sivirājā       sivīhi vippavāsito
        tamahaṃ dassanamāgato         yadi jānāsi saṃsa meti.
     Tattha jānāsi saṃsa meti idaṃ vuttaṃ hoti ahaṃ bhoto akuddharūpo
asmi ettāvatā ahaṃ pana na kiñci vassantaraṃ yācituṃ āgato

---------------------------------------------------------------------------------------------
page402.
Apica ariyānaṃ dassanaṃ sādhu sannivāso ca tehi saddhiṃ sukho. Ahaṃ
tassa ācariyabrāhmaṇo mayā ca kho yato sivīhi vippavāsito
tato paṭṭhāya adiṭṭhapubbo tenāhaṃ taṃ dassanāya āgato yadi tassa
vasanaṭṭhānaṃ janāsi saṃsa meti.
     So tassa vacanaṃ sutvā saddahitvā hotu sve taṃ dassissāmi
te ajja tāva idheva vasāhīti taṃ phalāphalehi santappetvā puna
divase maggaṃ dassento dakkhiṇahatthaṃ pasāretvā āha
        esa selo mahābrahme     pabbato gandhamādano
        yattha vessantaro rājā     saha puttehi sammati
        dhārento brāhmaṇavaṇṇaṃ     āsadañca masañjataṃ
        cammavāsī chamā seti        jātavedaṃ na massati
        ete nīlā padissanti       nānāphaladharā dumā
        uggatā abbhakūṭāva         nīlā añjanapabbatā
        dhavassakaṇṇā khadirā         sālā phandanamāluvā
        sampavedhenti vātena       sakiṃ pītāva māṇavā
        upari dumapariyāyesu         saṅgītiyova suyyare
        najjūhā kokilā saṃghā       sampatanti dumādumaṃ
        avhayanteva gacchantaṃ        sākhā pattasamīritā
        ramayanteva āgantuṃ         modayanti nivāsanaṃ
        yattha vessantaro rājā     saha puttehi sammati
        dhārento brāhmavaṇṇaṃ      āsadañca masañjaṭaṃ

---------------------------------------------------------------------------------------------
page403.
        Cammavāsī chamā seti        jātavedaṃ namassati
        kirerimālā vigatā         bhūmibhāge manorame
        saddalā haritā bhūmi         na tatthuddhaṃsate rajo
        mayuragīvasaṃkāsā            tūlaphassasamūpamā
        tiṇāni nātivattanti         samantā caturaṅgulā
        ambā jambū kapiṭṭhā ca      nīce pakkā cudumbarā
        paribhogehi rukkhehi         vanantaṃ rativaḍḍhanaṃ
        veḷuriyavaṇṇasannibhaṃ          macchagumbanisevitaṃ
        suci sugandhaṃ salilaṃ           āpo tatthapi sandati
        tassāvidūre pokkharaṇī       bhūmibhāge manorame
        padumuppalasañchannā          devānamiva nandane
        tīṇi uppalajātāni          tasmiṃ sarasi brāhmaṇa
        vicitranīlānekāni          setāni lohitakāni cāti.
     Tassattho heṭṭhā vuttasadisova. Karerimālā vigatāti kareripupphehi
vigatā. Saddalā haritāti dhuvasaddalena haritā bhūmi.
Na tatthuddhaṃ sate rajoti tasmiṃ ṭhāne appamattopi rajo na
uddhaṃsati. Tūlaphassasamūpamāti mudusamphassatāya tūlaphassasadisā. Tiṇāni
nātivattantīti tāni tassā bhūmiyā mayuragīvavaṇṇāni tiṇāni
samantato caturaṅgulappamāṇāneva pavattanti tato pana uttariṃ na
vaḍḍhanti. Ambā jambū kapiṭṭhā cāti ambā ca jambū ca kapiṭṭhā
ca. Paribhogehīti nānāvidhehi pupphupagaphalupagehi paribhokharukkhehi.

---------------------------------------------------------------------------------------------
page404.
Sandatīti tasmiṃ vanasaṇḍe pabbatato otarantaṃ udakaṃ sandati
pavattatīti attho. Vicitranīlākāni setāni lohitakāni cāti
ekāni nīlāni ekāni setāni ekāni holitakāni cāti imehi
tīhi uppalajātehi taṃ saraṃ vicittasusajjitaṃ pupphacaṅkoṭakaṃ viya
sobhatīti dasseti.
     Evaṃ caturassapokkharaṇiṃ vaṇṇetvā puna mucalindasaraṃ vaṇṇento āha
        khomāva tattha padumā        setasogandhiyehi ca
        kalambakehi sañchanno        mucalindo nāma so saro
        athettha padumā phullā       apariyantāva dissare
        gimhā hemantakā phullā     jaṇṇutagghā upattharā
        surabhī sampavāyanti          vicitrā pupphasaṇṭhitā
        bhamarā pupphagandhena         samantāmabhināditāti.
     Tattha khomāvāti khomamayā viya paṇḍarā. Setasogandhiyehi
cāti setuppalehi ca sogandhiyehi ca kalambakehi ca so saro
sañchanno. Apariyantāva dissareti aparimāṇā viya dissanti.
Gimhā hemantakāti gimhe ca hemante ca supupaphitā padumā.
Jaṇṇutagghā upattharāti jaṇṇuppamāṇe udake upattharā phullā
honti saṇṭhitā viya khāyanti. Vicitrā pupphasanṭhitānīti vicitrā
hutvā pupphehi saṇṭhitā sadā surabhī sampavāyanti.
        Athettha udakantasmiṃ         rukkhā tiṭṭhanti brāhmaṇa

---------------------------------------------------------------------------------------------
page405.
        Kadambā pāṭalī phullā       koviḷārā ca pupphitā
        aṅkorā kaccikārā ca      pārijaññā ca pupphitā
        vāraṇā vuyhanā rukkhā      mucalindamubhato saraṃ
        sirīsā setapārisā         sādhu vāyanti padmakā
        niggaṇḍī saraniggaṇḍī         asanā cettha pupphitā
        paṅkurā bahulā selā       sobhañjanā ca pupphitā
        ketakā kaṇikārā ca        karavirā ca pupphitā
        ajjunā ajjukaṇṇā ca       mahānāmā ca pupphitā
        sampupphitaggā tiṭṭhanti       pajjalanteva kiṃsukā
        setapaṇṇi sattapaṇṇā        kadaliyo kusumbharā
        dhanutakkārīpupphahi           sīsapāvāraṇāhi ca
        acchipā sibalīrukkhā         sallakiyo ca pupphitā
        setagerūtagarikā           maṃsikoṭṭhakulāvarā
        daharā rukkhā vuḍḍhā ca      akuṭilā cettha pupphitā
        assamaṃ ubhato ṭhanti         agyāgāraṃ samantatoti.
     Tattha tiṭṭhantīti saraṃ parikkhipitvā tiṭṭhanti. Kadambāti
kadambarukkhā ceva. Kaccikārā cāti evaṃ nāmakā hutvā rukkhā.
Pārijaññāti rattakamālā. Vāraṇāvuyhanāti nāgarukkhā.
Mucalindamubhatoti muccalindassa ubhayapassesu. Setapārisāti
setagaccharukkhā. Te kira setakkhandhā mahāpaṇṇā kaṇikārasadisapupphā
honti. Niggaṇḍī saraniggaṇḍīti pakatiniggaṇḍī ceva

---------------------------------------------------------------------------------------------
page406.
Kāḷaniggaṇḍī ca. Paṅkurāti paṇḍararukkhā. Kusumbharāti ekā gacchā.
Dhanutakkārīpupphehīti dhanūnañca takkārīnañca pupphehi upasobhitā.
Sīsapāvāraṇāhi cāti sīsapehi ca vāraṇehi ca upasobhitā.
Acchipāti ādayopi rukkhāyeva. Setagerūtagarikāti setagerū ca tagarā
ca. Maṃsikoṭṭhakulāvarāti maṃsigacchā ca koṭṭhagacchā ca kulāvarā
ca. Akuṭilāti ujukā. Agyāgāraṃ samantatoti agyāgāraṃ
parikkhipitvā ṭhitāti attho
        athettha udakantasmiṃ         bahū jātā phaṇijjakā
        muggatiyo karatiyo          sevālaṃ sīsakaṃ bahu
        uddhāpavattaṃ ullulitaṃ        makkhikā hiṅgujālikā
        dāsimakañcako cettha        bahū nīce kalambakā
        elambarukkhāhi sañchannā     rukkhā tiṭṭhanti brāhmaṇa
        sattāhaṃ dhāriyamānānaṃ       gandho tesaṃ na chijjati
        ubhato sarañca mucalindaṃ       vappā tiṭṭhanti bhāgaso
        indavarehi sañsannaṃ         vanantamupasobhitaṃ
        aḍḍhamāsaṃ dhāriyamānānaṃ      gandho tesaṃ na chijjati
        nīlapupphisetavārī           pupphitā girikaṇṇikā
        kalerukkhehi sañchannaṃ        vanantaṃ tulasīhi ca
        sammoditeva gandhena        pupphasākhāhi taṃ vanaṃ
        bhamarā pupphagandhena         samantāmabhināditā
        tīṇi kakkārujātāni         tasmiṃ sarasi brāhmaṇa

---------------------------------------------------------------------------------------------
page407.
        Kumbhamattānicekāni         muramattāni vā ubhoti.
     Tattha phaṇijjakāti bhūtatiṇakā. Muggatiyoti ekā
muggajāti. Karatiyoti rājamāso. Sevālaṃ sīsakanti imepi
gacchāyeva. Api ca sīsakāti rattacandanaṃ vuttaṃ. Uddhāpavattaṃ
ullulitanti taṃ udakaṃ tīramariyādabandhaṃ vātāhataṃ ullulitaṃ hutvā
tiṭṭhati. Makkhikā hiṅgujālikāti hiṅgujālasaṅkhāte vikasitapupphagacche
pañca vaṇṇā madhumakkhikā madhussarena viravantiyo tattha vicarantīti
attho dāsimakañcako cetthāti imāpi dve rukkhajātiyo ettha.
Nīce kalambakāti nīce kalambakā. Elambakarukkhasañchannāti evaṃ
nāmikāya valliyā sañchannā. Tesanti tesaṃ tassā valliyā
pupphānaṃ sabbesaṃpi etesaṃ dāsimakādīnaṃ pupphānaṃ sattāhaṃ gandho
na chijjati. Evaṃ sugandhasampannāni pupphāni rajatapattasadisā
vālukapuṇṇā bhūmibhāgā. Gandho tesanti tesaṃ indavarapupphādīnaṃ
gandho aḍḍhamāsaṃ na chijjati. Nīlapupphīti ādikā pupphavalliyo.
Tulasīhi cāti tulasīgacchehi ca kakkārujātānīti tīṇi valliphalāni.
Tattha ekissā valliyā phalāni mahāghaṭamattāni dvinnaṃ mudiṅgamattāni.
Tena vuttaṃ. Mūramattāni vā ubhoti
        athettha sāsapo bahuko      nādiyo haritāyuto
        asītālāva tiṭṭhanti         chejjā indavarā bahū
        apphoṭā suriyavallī ca       kāḷiyā madhugandhiyā
        asokā mudayantī ca         vallibho khuddapupphiyo

---------------------------------------------------------------------------------------------
page408.
        Koraṇḍakā anojā ca       pupphitā nāgamallikā
        rukkhamāruyha tiṭṭhanti        phullā kiṃsukavalliyo
        kateruhā pavāsenti        yodhikā madhugandhiyā
        niliyā sumanā bhaṇḍī         sobhati padumuttaro
        pāṭalisamuddakappāsī          kaṇikārā ca pupphitā
        hemajalāva dissanti         rucirā aggisikhūpamā
        yāni tāni ca pupphāni       thalajānūdakāni ca
        sabbāni tattha dissanti       evaṃ rammo mahodadhīti.
     Tattha sāsapoti siddhatthako. Bahukoti bahu. Nādiyo
haritāyutoti haritena āyutto nādiyo imā dvepi lasunajātiyo
sopi lasuno tattha bahukoti attho. Asītālāva tiṭṭhantīti asīti
evaṃ nāmakā rukkhā siniddhāya bhūmiyā upaṭṭhitā tālā viya
tiṭṭhanti. Chejjā indavarā bahūti udakapariyante bahū suvaṇṇaindavarā
muṭṭhinā chinditabbā hutvā ṭhitāti attho. Apphoṭāti
apphoṭavallī. Vallibho khuddapupphiyoti vallibho ca khuddapupphiyo
ca. Nāgamallikāti nāgā ca mallikā ca. Kiṃsukavalliyoti
sugandhamattā vallījāti. Kateruhā pavāsentīti ime ca dve
pupphagacchā. Madhugandhiyāti madhusamānagandhā. Niliyā sumanā bhaṇḍīti
vallīsumanā ca pakatisumanā ca bhaṇḍī ca. Padumuttaroti eko rukkho.
Kaṇikārā cāti vallikaṇikārāpi rukkhakaṇikārāpi. Hemajālāvāti
pasāritahemajālā viya dissanti. Mahodadhīti mahato udakassa

---------------------------------------------------------------------------------------------
page409.
Ādhārabhato mucalindasaroti.
        Athassā pokkharaṇiyā        bahukā vārigocarā
        rohitā nalapesiṅgū         kumbhilā makarā susū
        madhu ca madhulaṭṭhi ca          tāliyā ca piyaṅgukā
        kuddajā bhaddamuṭṭhā ca       sattapupphā ca lolupā
        surabhimarutagarā             bahukā tuṅgavalliyo
        padmakā nāradā koṭaṭhā     jhāmakā ca hareṇukā
        haliddakā gandhaselā        hariverā ca guggulā
        vibhedakā corakoṭṭhā       kappurā ca kaliṅgukāti.
     Tattha athassā pokkharaṇiyāti idha pokkharaṇīsadisatāya sarameva
pokkharaṇīti vadati. Rohitāti ādīni tesaṃ vārigocarānaṃ nāmāni.
Madhu cāti nimmakkhikamadhu ca. Madhulaṭṭhi cāti laṭṭhimadhukañca.
Tāliyāti ādikā sabbā gandhajātiyo
        athettha sīhā byagghā ca     purisālū ca hatthiyo
        eṇeyyā pasadā ceva      rohitā sarabhā migā
        koṭṭhasuṇā suṇopi ca        tuliyā naḷasannibhā
        cāmarī calanī laṅghī          jhāpitā makkaṭā picu
        kakkaṭā katamāyā ca        ikkā goṇasirā bahū
        khaggā varāhā nakulā       kāḷakettha bahutaso
        mahisā soṇā siṅgālā      cappakā ca samantato
        ākuccā pacalākā ca       citrakā cāpi dīpiyo

---------------------------------------------------------------------------------------------
page410.
        Pelakā ca vighāsādā       sīhā kokanisātakā
        aṭṭhapādā ca morā ca      bhassarā ca kukkuṭṭhakā
        caṅkorā kukkuṭā nāgā     aññamaññaṃ pakūjino
        bakā balākā najjūhā       dindibhā koncavādikā
        byagghinasā lohapiṭṭhā       cappakā jīvajīvakā
        kapiñjarā tittirāyo        kulāvā paṭikuṭṭhakā
        maṇḍālakā celakeḷu        bhaṇḍutittiranāmakā
        celāvakā piṅgulāyo       kodhakā aṅgahetukā
        karavikā ca saggā ca        uhuṅkārā ca kukkuhā
        nānājigaṇākiṇṇaṃ           nānāsaranikūjitanti.
     Tattha purisālūti valavāmukhayakkhiniyo. Rohitā sarabhā migāti
rohitā ceva sarabhā migā ca. Koṭṭhasuṇāti siṅgālasunakhā.
Koṭṭhasoṇātipi pāṭho. Suṇāpi cāti ekā celakā khuddakamigajāti.
Tuliyāti pakkhiviḷārā. Naḷasannibhāti naḷapupphavaṇṇā rukkhasunakhā.
Cāmarī calanī laṅghīti cāmarīmigā ca calanīmigā ca vātamigā
ca. Jhāpitā makkaṭāti dvepi mahāmakkaṭajātiyova. Picūti
sarapariyante gocaragāhī ekā makkaṭī. Kakkaṭā katamāyā cāti dve
mahāmigā. Ikkāti acchā. Goṇasirāti araññagoṇā. Kāḷakettha
bahutasoti kāḷamigā nāmettha bahutaso. Soṇā siṅgālāti kokasunakhā
ca rukkhasunakhā ca siṅgālā ca. Cappakāti 1- assamapadaṃ parikkhipitvā
@Footnote: 1 pampakātipi pāṭho

---------------------------------------------------------------------------------------------
page411.
Ṭhitā mahāveḷucappakā 1-. Ākuccāti godhā. Pacalākāti gajakumbhamigā.
Citrakā cāpi dīpiyoti vicitramigā ca dīpimigā ca. Pelakā
cāti sasā. Vighāsādāti ete gijjhā sakuṇā. Sīhāti kesarasīhā.
Kokanisātakāti koke gahetvā khādanasīlā duṭṭhamigā. Aṭṭhapādāti
sarabhā migā. Bhassarāti setahaṃsā ca. Kakuṭṭhakāti kakuṭṭhasakuṇā.
Caṅkorāti caṅkorasakuṇā. Kukkuṭāti vanakukkuṭā. Dindibhā
koñcavādikāti ime tayopi sakuṇāyeva. Byagghinasāti senā.
Lohapiṭṭhāti lohitavaṇṇasakuṇā. Cappakāti cappakaṭakā. Kapiñjarā
tittirāyoti kapiñjarā ca tittirā ca. Kulāvā paṭikuṭṭhakāti
imepi dve sakuṇā. Maṇḍālakā pelakeḷūti maṇḍālakā ca
pelakeḷū ca. Bhaṇḍutittiranāmakāti bhaṇḍū ca tittirā ca nāmakā
ca. Celavakā piṅgulāyoti dve sakuṇajātiyo ca. Tathā godhakā
aṅgahetukā. Saggāti vātasakuṇā uhuṅkārāti ulūkasakuṇā
        athettha sakuṇā santi        nīlakā mañjubhāṇikā
        modanti saha bhariyāhi        aññamaññaṃ pakūjino
        athettha sakuṇā santi        dikhā mañjussarāsitā
        setakkhikūṭā bhadrakkhā       aṇḍajā citrapekkhaṇā
        athettha sakuṇā santi        dijā mañjussarāsitā
        sikhiṇḍīnīlagīvāhi            aññamaññaṃ pakūjino
        kukkuṭṭhakā kuḷīrakā         koṭṭhā pokkharasātakā
@Footnote: 1 mahāveṇupampaṭikātipi pāṭho

---------------------------------------------------------------------------------------------
page412.
        Kāḷaveyyā balīyakkhā       kadambā suvasālikā
        haliddā lohitā setā      athettha naḷakā bahū
        vāraṇā bheṅgarājā ca      kadambā suvakokilā
        kukkusā kururā haṃsā        āṭā parivadentikā
        cākahaṃsā atibalā          najjuhā jīvajīvakā
        pārevatā ravihaṃsā         cākavākā nadīcarā
        vāraṇābhirudā rammā        ubho kālupakūjino
        athettha sakuṇā santi        nānāvaṇṇā bahū dijā
        modanti saha bhariyāhi        aññamaññaṃ pakūjino
        athettha sakuṇā santi        nānāvaṇṇā bahū dijā
        sabbe mañjū nikūjanti        mucalindamubhato saraṃ
        athettha sakuṇā santi        karavīkā nāma te dijā
        modanti saha bhariyāhi        aññamaññaṃ pakūjino
        athettha sakuṇā santi        karavīkā nāma te dijā
        sabbe mañjū nikūjanti        mucalindamubhato saraṃ
        eṇeyyā pasatākiṇṇaṃ       nāgasaṃghanisevitaṃ
        nānālatāhi sañchannaṃ        kadalīmiganisevitaṃ
        athettha sāmā bahukā       nivāro varako bahu
        sālī akaṭṭhapāko ca        ucchu tattha anappako
        ayaṃ ekapadī eti          ujuṃ gacchati assamaṃ
        khudaṃ pipāsaṃ aratiṃ           tattha patto na vindati

---------------------------------------------------------------------------------------------
page413.
        Yattha vessantaro rājā     saha putehi sammati
        dhārento brāhmaṇavaṇṇaṃ     āsadañca masañjaṭaṃ
        cammavāsī chamā seti        jātavedaṃ namassatīti.
     Tattha nīlakāti citrarājipattā. Mañjussarāsitāti nibaddhamadhussarā.
Setakkhikūṭā bhadrakkhāti ubhayapassesu setehi akkhikūṭehi
samannāgatā sundarakkhā. Citrapekkhaṇāti citrapattā. Kuḷīrakāti
kakkaṭakā. Koṭṭhāti ādayo sakuṇā. Vāraṇāti hatthiliṅgasakuṇā.
Kadambāti mahākadambā gahitā. Suvakokilāti kokilehi
saddhiṃ vicaraṇā suvakā ceva kokilā ca. Kukkusāti kāḷakururā.
Kururāti setakururā. Haṃsāti setasakuṇahaṃsā. Āṭāti
dabbīsaṇṭhānamukhasakuṇā. Parivadentikāti ekā sakuṇajāti.
Vāraṇābhirudārammāti rammābhirudā vāraṇā. Ubho kālupakūjinoti sāyaṃ pātaṃ
pabbatapādaṃ ekaninnādaṃ karontā nikūjanti. Eṇeyyā
pasatākiṇṇanti eṇeyyamigehi ca pasatamigehi ca citramigehi ca ākiṇṇaṃ.
Tattha patto na vindatīti brāhmaṇa vessantarassa assamaṃ patto
puriso tattha assame chātaṃ vā pānīyaṃ pipāsaṃ vā ukkaṇṭhitaṃ
vā na paṭilabhatīti.
     Tamatthaṃ pakāsento satthā āha
        idaṃ sutvā brahmabandhu       isiṃ katvā padakkhiṇaṃ
        udaggacitto pakkāmi        yattha vessantaro ahūti.
     Tattha vessantaro ahūti yasmiṃ ṭhāne vessantaro ahosi taṃ

---------------------------------------------------------------------------------------------
page414.
Ṭhānaṃ gatoti.
                  Mahāvanavaṇṇanā niṭṭhitā.
     Jūjakopi accutatāpasena kathitamaggena yāva caturassapokkharaṇītīraṃ
patvā cintesi ajjatikasāyaṇhe idāni maddī araññato āgamissati
mātugāmo hi nāma dānassa antarāyakaro hoti sve tassā
araññagatakāle assamapadaṃ gantvā vessantaraṃ upasaṃkamitvā dārake
yācitvā tāya anāgatāya evante gahetvā pakkamissāmīti.
Athassāvidūre ekaṃ sānupabbataṃ āruyha phāsukaṭṭhāne nipajji.
     Taṃ pana rattiṃ paccusakāle maddī supinaṃ addasa evarūpo
supino diṭṭho ahosi eko puriso kaṇho dve kāsāyāni
paridahitvā dvīsu kaṇṇesu rattamālaṃ pilanditvā āvudhahattho
tajjento āgantvā paṇṇasālaṃ pavisitvā maddiṃ jaṭāsu gahetvā
ākaḍḍhitvā bhūmiyaṃ uttānaṃ pātetvā viravantiyā tassā deviyā dve
akkhīni uppāṭetvā dve bāhāni chinditvā uraṃ bhinditvā
paggharantalohitabinduṃ hadayamaṃsaṃ ādāya pakkāmīti. Sā maddī pabujjhitvā
bhītatasitā pāpako me supino diṭṭhoti supinapāṭhako pana vessantarena
sadiso nāma natthi pucchāmi nanti cintetvā gantvā mahāsattassa
paṇṇasāladvāraṃ ākoṭesi.
     Atha mahāsatto taṃ saddaṃ sutvā ko esoti āha. Ahaṃ
deva maddīti. Bhadde amhākaṃ katikavattaṃ bhinditvā kasmā akāle
āgatāsīti. Deva ahaṃ na kilesavasena āgacchāmi apica kho pana

---------------------------------------------------------------------------------------------
page415.
Me pāpako supino diṭṭhoti āha. Tenāhi kathehi maddīti. Sā
attanā diṭṭhaniyāmeneva kathesi. Mahāsatto taṃ supinaṃ pariggaṇhitvā
mayhaṃ dānapāramiyo pūressanti sve maṃ yācako āgantvā
putte yācissati maddiṃ assāsetvā uyyojessāmīti cintetvā maddi
tava dussayanadubbhojanehi cittaṃ ālulitaṃ bhavissati mā bhāyīti
pamohetvā assāsetvā uyyojesi. Sā vibhātāya rattiyā sabbaṃ
kattabbakammaṃ katvā dve putte āliṅgitvā sīse cumditvā ajja
me dussupino diṭṭho ammatātā appamattā bhaveyyāthāti ovaditvā
mahāsattassa santikaṃ gantvā deva dārakesu appamattā hothāti
mahāsattaṃ putte paṭicchāpetvā pacchikhaṇittiādīni ādāya assūni
muñcantī mūlaphalāphalatthāya vanaṃ pāvisi.
     Jūjakopi idāni maddī araññaṃ gatā bhavissatīti sānupabbatā
oruyha ekapadikamaggena assamābhimukho pāyāsi. Atha mahāsatto
paṇṇasālato nikkhamitvā pāsāṇaphalake suvaṇṇapatimā viya nisīditvā
cintesi idāni yācako āgamissatīti pipāsito viya surāsoṇḍo
tassāgamanamaggaṃ olokento nisīdi. Puttāpissa pādamūle kīḷanti.
So maggaṃ olokento brāhmaṇaṃ āgacchantaṃ disvā sattamāse
nikkhittaṃ dānadhuraṃ ukkhipento viya ehi vata bho brāhmaṇāti
somanassappatto jālikumāraṃ āmantento imaṃ gāthamāha
        uṭṭhehi jāli patiṭṭha        porāṇaṃ viya dissati
        brāhmaṇaṃ viya passāmi       nandiyo mābhikīrareti.

---------------------------------------------------------------------------------------------
page416.
     Tattha porāṇaṃ viya dissatīti pubbe jetuttaranagare nānādisāhi
yācakānaṃ āgamanaṃ viya ajja yācakānaṃ āgamanaṃ dissati. Nandiyo
mābhikīrareti etassa brāhṇassa diṭṭhakālato paṭṭhāya maṃ somanassāni
abhikīranti ghammābhitattassa sīse sītūdakaghaṭasahassābhisecanakālo
viya jāto.
     Taṃ sutvā kumāro araha
        ahaṃpi tāta passāmi         yo so brahmāva dissati
        atthiko viya āyāti        atithī no bhavissatīti.
     Vatvā ca pana jālikumāro mahāsattassa apacitiṃ karonto
uṭṭhāya brāhmaṇaṃ paccuggantvā parikkhāragahaṇaṃ āpucchi. Brāhmaṇo
taṃ oloketvā ayaṃ vessantarassa putto jālikumāro nāma bhavissati
ādito paṭṭhāyevassa pharusavacanaṃ kathessāmīti cintetvā apehi
apehīti accharaṃ pahari. Kumāro apagantvā ayaṃ brāhmaṇo
atipharuso kinnukhoti tassa sarīraṃ olokento aṭṭhārasa purisadose passi.
Brāhmaṇopi bodhisattaṃ upasaṅkamitvā paṭisanthāraṃ karonto āha
        kicci nu bhoto kusalaṃ        kacci bhoto anāmayaṃ
        kacci uñchena yāpetha       kacci mūlaphalā bahū
        kacci ḍaṃsā ca makasā        appameva siriṃsapā
        vane bāḷamigākiṇṇe        kacci hiṃsā na vijjatīti.
     Bodhisattopi tena saddhiṃ paṭisanthāraṃ karonto āha
        kusarañceva no brahme      atho brahme anāmayaṃ

---------------------------------------------------------------------------------------------
page417.
        Atho uñchena yāpema       atho mūlaphalā bahū
        atho ḍaṃsā ca makasā        appameva sariṃsapā
        vane bāḷamigākiṇṇe        hiṃsā mayhaṃ na vijjati
        sattano māse vasataṃ        araññe jīvisokinaṃ
        idaṃpi paṭhamaṃ passāmi         brāhmaṇaṃ devavaṇṇinaṃ
        ādāya veḷuvaṃ daṇḍaṃ        aggihuttaṃ kamaṇḍaluṃ
        svāgatante mahābrahme     atho te adurāgataṃ
        anto pavissa bhaddante      pāde pakkhālayassu te
        tiṇḍukāni piyālāni         madhuke kāsamāriyo
        phalāni khuddakappāni         bhuñja brahme varaṃ varaṃ
        idaṃpi pānīyaṃ sītaṃ           ābhataṃ girigabbharā
        tato piva mahābrahme       sace tvaṃ abhikaṅgasīti.
     Vatvā ca pana mahāsatto ayaṃ brāhmaṇo na akāraṇena
imaṃ brahāraññaṃ āgamissati āgamanakāraṇaṃ papañcaṃ akatvā
pucchisasāmi nanti cintetvā imaṃ gāthamāha
        atha tvaṃ kena vaṇṇena       kena vā pana hetunā
        anuppattosi brahāraññaṃ      taṃ me akkhāhi pucchitoti.
     Tattha vaṇṇenāti kāraṇena. Hetunāti paccayena.
Jūjako āha
        yathā vārivaho pūro        sabbakālaṃ na khīyati
        evantaṃ yācitā gañchiṃ       putte me dehi yācitoti.

---------------------------------------------------------------------------------------------
page418.
     Tattha vārivahoti pañcasu mahānadīsu udakavāho. Na khīyatīti
pipāsitehi nadiṃ āgantvā hatthehi bhājanehipi ussiñcitvā pivamāno
na khīyati. Evantaṃ yācitā gañchinti tvaṃ saddhāya pūritattā
evarūpoyevāti maññamāno ahantaṃ yācituṃ āgañchiṃ. Putte me
dehi yācitoti mayā yācito tava putte mayhaṃ dāsatthāya dehīti.
     Taṃ sutvā mahāsatto somanassappatto hutvā pāsāritahatthe
sahassatthavikaṃ ṭhapento viya pabbatapādaṃ unnādento āha
        dadāmi na vikampāmi         issaro naya brāhmaṇa
        pāto gatā rājaputtī       sāyaṃ uñchāto ehiti
        akarattiṃ vasitvāna          pāto gacchasi brāhmaṇa
        tassā nahāte upasiṃghāṭe    atha ne māladhārine
        ekarattiṃ vasitvāna         pāto gacchasi brāhmaṇa
        nānāpupphehi sañchanne      nānāgandhehi bhūsite
        nānāmūlaphalākiṇṇe         gacchissādāya brāhmaṇāti.
     Tattha issaroti tvaṃ mama puttānaṃ issaro sāmiko hutvā
ete naya apica kho panetaṃ kāraṇaṃ atthi etesaṃ mātā rājaputtī
phalāphalatthāya pātova gatā sāyaṃ araññato āgamissati tāya
ānītāni madhuraphalāphalāni paribhuñjitvā idheva vane ajjekarattiṃ
vasitvā pātova dārake gahetvā gamissasīti. Tassā nahāteti
tāya nahāpite. Upasiṃghāṭeti sīse upasiṃghāṭe. Atha ne
māladhārineti atha vicitrāya mālāya alaṅkate taṃ mālaṃ vahamāne.

---------------------------------------------------------------------------------------------
page419.
Pālipotthakesu pana atha neti likhitaṃ. Tassattho na vicārito.
Mūlaphalākiṇṇeti magge pātheyyassatthāya dinnehi nānāmūlaphalāphalehi
ākiṇṇe.
     Jūjako āha
        na vāsamabhirocāmi          gamanaṃ mayhaṃpi ruccati
        antarāyopi me assa       gacchaññeva rathesabha
        na hetā yācayogī naṃ       antarāyassa kāriyā
        itthiyo mantaṃ jānanti       sabbaṃ gaṇhanti vāmato
        saddhāya dānaṃ dadato        mā samadakkhi mātaraṃ
        antarāyaṃpi sā kayirā       gacchaññeva rathesabha
        āmantayassu te putte      mā te mātaramaddasuṃ
        saddhāya dānaṃ dadato        evaṃ puññaṃ pavaḍḍhati
        āmantayassu te putte      mā te mātaramaddasuṃ
        mādisassa dhanaṃ datvā        rāja saggaṃ gamissasīti.
     Tattha na hetā yācayogī nanti ettha nanti nipātamattaṃ.
Idaṃ vuttaṃ hoti mahārāja etā itthiyo nāma na hi yācayogī
yācanāya anucchavikā na honti kevalaṃ. Antarāyassa kāriyāti
dāyakānaṃ puññantarāyaṃ yācakānaṃ lābhantarāyaṃ karonti. Mantanti
itthī māyaṃ nāma jānanti. Vāmatoti sabbaṃ vāmato gaṇhanti na
dakkhiṇato. Saddāya dānaṃ dadatoti kammañca phalañca saddahitvā
dānaṃ dadato. Māsanti mā etesaṃ mātaraṃ adakkhi. Kayirāti

---------------------------------------------------------------------------------------------
page420.
Kareyya. Āmantayassūti jānāpehi mayā saddhiṃ pesehīti vadati.
Dadatoti dadantassa.
     Vessantaro āha
        sace tvaṃ nicchase daṭṭhuṃ      mama bhariyaṃ patibbataṃ
        ayyakassapime dehi         jālī kaṇhājinā cubho
        ime kumāre disvāna       mañjuke piyabhāṇine
        pītito sumano citto        bahuṃ dassati te dhananti.
     Tattha ayyakassāti mayhaṃ pituno sañjayamahārājassa. Dassati
teti so rājā tuyhaṃ bahuṃ dhanaṃ dassati.
     Jūjako āha
        acchedanassa bhāyāmi        rājaputta suṇohi me
        rājadaṇḍāya maṃ dajjā       vikkiṇeyya haneyya vā
        chinno dhanañca dāse ca      gāreyhassa brahmabandhuyāti.
     Tattha acchedanassāti acchinditvā gahaṇassa. Rājadaṇḍāya
maṃ dajjāti ayaṃ brāhmaṇo dārakacoro daṇḍamassa upanethāti evaṃ
daṇḍatthāya maṃ amaccānaṃ dadeyya. Gāreyhassa brahmabandhuyāti
brāhmaṇiyā ca garahitabbo bhavismāmīti.
     Vessantaro āha
        ime kumāre disvāna       mañjuke piyabhāṇine
        dhamme ṭhito mahārājā      sivīnaṃ raṭṭhavaḍḍhano
        laddhā pītisomanassaṃ         bahuṃ dassati te dhananti.

---------------------------------------------------------------------------------------------
page421.
     Jūjako āha
        nāhantaṃpi karissāmi         yaṃ maṃ tvaṃ anusāsasi
        dārakeva ahaṃ nessaṃ        brāhmaṇiyā paricāriketi.
     Tattha dārakevāti alaṃ mayhaṃ aññena dhanena ahaṃ ime dārakeva
attano brāhmaṇiyā paricārike nessāmīti.
     Tantassa pharusavacanaṃ sutvā dārakā bhītā piṭṭhipaṇṇasālaṃ
gantvā tatopi palāyitvā gumbagahane nilīyitvā tatrāpi jūjakenāgantvā
gahitaṃ viya attānaṃ sampassamānā kampamānā katthaci
saṇṭhāretuṃ asamatthā ito cito ca padhāvitvā yāva caturassapokkharaṇītīraṃ
gantvā daḷhaṃ vākacīraṃ nivāsetvā bhītā udakaṃ oruyha
pokkharaṇapattaṃ sīse ṭhapetvā udakena paṭicchannā hutvā aṭṭhaṃsu.
     Tamatthaṃ pakāsento satthā āha
        tato kumārā byatthitā      sutvā luddassa bhāsitaṃ
        tena tena padhāviṃsu         jālī kaṇhājinā cubhoti.
     Jūjakopi kumāre adisvā bodhisattaṃ apasādesi bho vessantara
tvaṃ idāneva mayhaṃ dārake datvā mayā nāhaṃ jetuttaranagaraṃ
gamissāmi dārake mama brāhmaṇiyā paricārike nessāmīti vutte
iṅghitasaṇñaṃ datvā putte palāpetvā ajānanto viya nisinno
natthi maññe lokasmiṃ tayā sadiso musāvādīti.
     Taṃ sutvā mahāsattopi kampito hutvā dārakā palātā
bhavissantīti cintetvā brāhmaṇa mā cintayi ānessāmi te

---------------------------------------------------------------------------------------------
page422.
Kumāreti vatvā uṭṭhāya piṭṭhipaṇṇasālaṃ gantvā tesaṃ vanagahanaṃ
paviṭṭhabhāvaṃ ñatvā padavalañjānusārena pokkharaṇītīraṃ gantvā udake
otiṇṇapade disvā udake oruyha ṭhitā bhavissantīti ñatvā tāta
jālīti pakkositvā gāthamāha
        ehi tāta piyaputta         pūretha mama pāramiṃ
        hadayaṃ mebhisiñcetha          karotha vacanaṃ mama
        yānanāvāva me hotha       acalā bhavasāgarā
        jātipāraṃ tarissāmi         santāressaṃ sadevakanti.
     Kumāro pitu kathaṃ sutvā evaṃ cintesi ayaṃ brāhmaṇo maṃ yathāruciṃ
karotu pitarā saddhiṃ dve kathā na kathessāmīti sīsaṃ nīharitvā
pokkharapattāni viyūhitvā udakā uttaritvā mahāsattassa dakkhiṇapāde
nipatitvā goppakasandhiṃ daḷhaṃ gahetvā parodi. Atha naṃ mahāsatto
āha tāta bhaginī te kuhinti. Tāta ime sattānāma bhaye uppanne
attānameva rakkhantīti. Atha mahāsatto puttehi me katikā
katā bhavissatīti ñatvā ehi amma kaṇheti pakkositvā gāthamāha
        ehi amma piyā dhītā       piyā me dānapāramī
        hadayaṃ mebhisiñcetha          karotha vacanaṃ mama
        yānanāvāva me hotha       acalā bhavasāgarā
        jātipāraṃ tarissāmi         uddharissaṃ sadevakanti.
     Sā pitu vacanaṃ sutvā pitarā saddhiṃ dve kathā na kathessāmīti
tatheva udakā uttaritvā mahāsattassa vāmapāde nipatitvā

---------------------------------------------------------------------------------------------
page423.
Goppakasandhiṃ daḷhaṃ gahetvā parodi. Tesaṃ assūni mahāsattassa
phullapadumavaṇṇe pādapiṭṭhe patanti tassa assūni tesaṃ suvaṇṇaphalakasadisāya
piṭṭhiyā patanti.
     Atha mahāsatto vilīnamānahadayo viya vipphandamāpanno
muduhatthena kumārānaṃ piṭṭhiṃ parāmasanto kumāre uṭṭhāpetvā
assāsetvā tāta jāli kiṃ tvaṃ mama dānavitakkabhāvaṃ na jānāsi
ajjhāsayaṃ me tāta matthakaṃ pāpehīti vatvā goṇe agghāpento viya
tattheva ṭhito kumāre agghāpesi. So kira puttaṃ āmantetvā
āha tāta jāli sace tvaṃ bhujisso hotukāmo brāhmaṇassa
nikkhasahassaṃ datvā bhujisso bhaveyyāsi bhaginī kho pana te
utatamarūpadharā koci nīcajātiko brāhmaṇassa kiñcideva dhanaṃ datvā tava
bhaginiṃ bhujissaṃ katvā jātisambhedaṃ kareyya aññatra raññā
sabbasatadāyako nāma natthi tasmā tava bhaginī bhujissā hotukāmā
brāhmaṇassa dāsīsataṃ dāsasataṃ hatthisataṃ assasataṃ gavasataṃ nikkhasatanti
evaṃ sabbasataṃ datvā bhujissā hotūti. Evaṃ kumāre agghāpetvā
samassāsetvā assamapadaṃ gantvā kamaṇḍalunā udakaṃ gahetvā ehi
vata bho brāhmaṇāti āmantetvā sabbaññutañāṇassa nibandhanaṃ
katvā tassa hatthe udakaṃ pātetvā ambho brāhmaṇa piyaputtehi
sataguṇena sahassaguṇena satasahassaguṇena sabbaññutañāṇameva piyataranti
paṭhaviṃ unnādento brāhmaṇassa piyaputte dānamadāsi.
     Tamatthaṃ pakāsento satthā āha

---------------------------------------------------------------------------------------------
page424.
        Tato kumāre ādāya       jālī kaṇhājinā cubho
        brāhmaṇassa adā dānaṃ      sivīnaṃ raṭṭhavaḍḍhano
        tato kumāre ādāya       jālī kaṇhājinā cubho
        brāhmaṇassa adā citto 1-  puttake dānamuttamaṃ
        tadāsi yaṃ bhiṃsanakaṃ           tadāsi lomahaṃsanaṃ
        yaṃ kumāre padinnamhi        medanī samakampatha
        tadāsi yaṃ bhiṃsanakaṃ           tadāsi lomahaṃsanaṃ
        yaṃ pañjalikato rājā        kumāre sukhavacchite
        brāhmaṇassa adā dānaṃ      sivīnaṃ raṭṭhavaḍḍhanoti.
     Tattha cittoti pītisommanassajāto hutvā. Tadāsi yaṃ
bhiṃsanakanti tadā dānatejena unnadantī mahāpathavī catunahutādhikadvi-
yojanasatasahassabahalā mattavāraṇo viya tajjamānā kampi. Tadā sāgaro
ubbatti. Sinerupabbatarājā suseditavettaṅkuro viya onamitvā
vaṅkatapabbatābhimukho aṭṭhāsi. Sakko devarājā apphoṭesi.
Mahābrahmā sādhukāramadāsi. Sabbe devā sādhukāramadaṃsu. Yāva
brahmalokā ekakolāhalaṃ ahosi. Pathavīsaddena devo tajjento
khaṇikavassaṃ vassi. Akālavijjulatā nicchariṃsu. Himavantavāsino
sīhādayo catuppādā sakalahimavantaṃ ekaninnādaṃ kariṃsu. Evarūpaṃ
bhiṃsanakaṃ ahosi. Pāliyaṃ pana medanī samakampathāti ettakameva
vuttaṃ. Yanti yadā. Kumāre sukhavaḍchiteti sukhavaḍḍhite sukhavasite
@Footnote: 1 vittotipi pāṭho

---------------------------------------------------------------------------------------------
page425.
Sukhaparicāge adāsi. Adā dānanti ambho brāhmaṇa puttehi me
sataguṇena sahassaguṇena satasahassaguṇena sabbaññutañāṇameva piyataranti
tassatthāya adāsi.
     Mahāsatto dānaṃ datvā aho sudinnaṃ vata me dānanti pītiṃ
uppādetvā kumāre olokento aṭṭhāsi.
     Jūjakopi vanagumbagahanaṃ pavisitvā valliṃ dantehi chinditvā
ādāya kumārassa dakkhiṇahatthaṃ kumārikāya vāmahatthena saddhiṃ ekato
bandhitvā tameva vallīkoṭiṃ gahetvā pothayamāno gahetvā pāyāsi.
     Tamatthaṃ pakāsento satthā āha
        tato so brāhmaṇo luddo  lataṃ dandehi chindiya
        latāya hatthe bandhitvā     latāya anumajjatha
        tato rajjumādāya         daṇḍamādāya brāhmaṇo
        ākoṭayanto te neti     sivirājassa pekkhatoti.
     Tattha tattha tesaṃ pahatapahataṭṭhāne chavi chijji. Lohitāni
paggharanti. Paharaṇakāle aññamaññassa piṭṭhiṃ dadanti. Athekasmiṃ
visamaṭṭhāne brāhmaṇo pakkhalitvā pati. Kumārānaṃ muduhatthehi
thaddhavallī galitā. Te rodamānā palāyitvā mahāsattassa santikaṃ
agamaṃsu.
     Tamatthaṃ pakāsento satthā āha
        tato kumārā pakkāmuṃ      brāhmaṇassa pamuñciya
        assupuṇṇehi nettehi      pitaraṃ so udikkhasi

---------------------------------------------------------------------------------------------
page426.
        Vedhamassaṭṭhapattaṃva         pitupādabhivandati
        pitu pādāni vanditvā      idaṃ vacanamabravi
        ammā ca tāta nikkhantā    tavañca no tāta dassasi
        yāva ammaṃpi passemu       atha no tāta dassasi
        ammā ca tāta nikkhantā    tvañca no tāta dassasi
        mā no tvaṃ tāta adadā    yāva ammāpi eti no
        tadāyaṃ brāhmaṇo kāmaṃ     vikkīṇātu hanātu vā
        balaṅkapādo addhanakho      atho obaddhapiṇḍiko
        dīghottaroṭṭho capalo      kaḷāro bhagganāsako
        kumbhodaro bhaggapiṭṭhi       atho visamacakkhuko
        lohamassu haritakeso       valīnaṃ tilakāhato
        piṅgalo ca vinato ca       vikaṭo ca brahā kharo
        ajinānipi sannaddho        amanusso bhayānako
        manusso udāhu yakkho      maṃsalohitabhojano
        gāmā araññaṃ āgamma      dhanaṃ taṃ tāta yācati
        nīyamānā pisācena        kinnu tāta udakkhasi
        asmā nūna te hadayaṃ       ayasā daḷhabandhanaṃ
        yo no bandhe na jānāsi   brāhmaṇena dhanesinā
        accāyikena luddena       yo no gāvova sumbhati
        idheva acchataṃ kaṇhā       na sā jānāti kismiñci
        migīva khīrasamattā          yūthā hīnāva kandatīti.

---------------------------------------------------------------------------------------------
page427.
     Tattha udakkhasīti mahāsattassa santikaṃ gantvā kampamāno
olokesi. Vedhanti vedhamāno. Tvañca no tāta dassasīti tāta
tavañca amhe tāya anāgatāya eva brāhmaṇassa adāsi. Evaṃ mā
kari adhivāsehi tāva tāta yāva ammaṃpi passemu atha no tāta tāya
diṭṭhakāle tvaṃpi dassasi. Vikkīṇātu hanātu vāti tāta ammāya
āgatakāle esa amhe vikkīṇātu vā hanātu vā yaṃ vā icchiti taṃ karotu.
Apica kho panesa kakkhalo pharuso aṭṭhārasahi purisadosehi samannāgatoti
aṭṭhārasa purisadose kathesi. Tattha balaṅkapādoti patthaṭapādo.
Addhanakhoti pūtinakho. Obaddhapiṇḍikotiheṭṭhā gaḷitapiṇḍikamaṃso.
Dīghottaroṭṭhoti mukhaṃ pidahitvā ṭhitena dīghena uttaroṭṭhena
samannāgato. Capaloti paggharitalālo. Kaḷāroti sūkaradāṭhāhi viya
nikkhantadantehi samannāgato. Bhagganāsakoti bhaggāya visamāya
nāsāya samannāgato. Lohamassūti tambalohavaṇṇamassu. Haritakesoti
suvaṇṇavaṇṇaḷakeso viruḷhakeso. Valīnanti sarīracammassa valī
na gahito. Tilakāhakoti kāḷatilakaparikiṇṇo. Piṅgaloti
nibbiṭṭhapiṅgalo viḷārakkhisadisehi akkhīhi samannāgato. Vinatoti kaṭiyaṃ piṭṭhiyaṃ
kaṇṭheti tīsu ṭhānesu vaṅko. Vikaṭoti vikaṭapādo ravaṭṭhisandhītipi
vuttaṃ kaṭakaṭāti viravantehi aṭṭhisandhīhi samannāgato. Brahāti
dīgho. Amanussoti na manusso manussavesena vane vicaranto yakkhopi kho
tāta esa. Bhayānakoti ativiyā bhiṃsanako. Manusso udāhu yakkhoti
tāta sace koci etaṃ brāhmaṇaṃ disvā puccheyya atha maṃsalohitabhojanoti

---------------------------------------------------------------------------------------------
page428.
Vattuṃ yuttaṃ. Dhanaṃ taṃ tāta yācatīti tāta esa amhākaṃ maṃsaṃ khāditukāmo
tumhe puttadhanaṃ yācati. Udikkhasīti ajjhupekkhasi. Asmā nūna te
hadayanti tāta mātāpitūnaṃ hadayaṃ nāma puttesu mudukaṃ hoti puttānaṃ dukkhaṃ
na sahati tava pana pāsāṇova maññe hadayaṃ. Athavā. Ayasā daḷhabandhanaṃ
tena amhākaṃ evarūpe dukkhe uppanne na rujati. Najānāsīti
ajānanto viya acchasi. Accāyikena luddenāti ativiya luddena
pamāṇātikkantena. Yo noti brāhmaṇena no amhe kaniṭṭhabhātike baddhe
bandhite yo tvaṃ na jānāsi. Sumbhatīti potheti. Idheva acchatanti tāta
ayaṃ kaṇhājinā na kiñci dukkhaṃ jānāti yathā nāma khīrasamattā
migapotikā yūthā parihīnā mātaraṃ apassantī khīratthāya kandati evaṃ
ammaṃ apassantī kanditvā sussitvā marissati. Tasmā maññeva
brāhmaṇassa dehi ahaṃ gamissāmi ayaṃ kaṇhā idheva hotūti.
     Evaṃ vuttepi mahāsatto na kiñci kathesi. Tato kumāro
mātāpitaro ārabbha paridevanto āha
        na me idaṃ tathā dukkhaṃ     labbā hi pumunā idaṃ
        yañca ammaṃ na passāmi     taṃ me dukkhataraṃ ito
        na me idaṃ tathā dukkhaṃ     labbā hi pumunā idaṃ
        yañca tātaṃ na passāmi     taṃ me dukkhataraṃ ito
        sā nūna kapaṇā ammā     ciraṃ rattāya rucchiti
        kaṇhājinaṃ apassantī       kumāriṃ cārudassaniṃ
        so nūna kapaṇo tāto     ciraṃ rattāya rucchiti

---------------------------------------------------------------------------------------------
page429.
        Kaṇhājinaṃ apassanto      kumāriṃ cārudasniṃ
        sā nūna kapaṇā ammā     ciraṃ rucchiti assame
        kaṇhājinaṃ apassantī       kumāriṃ cārudasniṃ
        so nūna kapaṇo tāto     ciraṃ rucchiti assame
        kaṇhājinaṃ apassanto      kumāriṃ cārudassaniṃ
        sā nūna kapaṇā ammā     ciraṃ rattāya rucchiti
        aḍaḍhratteva ratte vā    nadīva avasussati
        so nūna kapaṇo tāto     ciraṃ rattāya rucchiti
        aḍḍharatteva ratte vā    nadīva avasussati
        ime te jambukā rukkhā   vedisā sindhuvāritā
        vividhāni rukkhajātāni      tāni ajja jahāmhase
        assatthā panasā ceme    nigrodhā ca kapitthanā
        vividhāni phalajātāni       tāni ajja jahāmhase
        ime tiṭṭhanti ārāmā    ayaṃ sītūdakā nadī
        yatthassu pubbe kīḷāma     tāni ajja jahāmhase
        vividhāni pupphajātāni      asmiṃ upari pabbate
        yānassu pubbe dhārema    tāni ajja jahāmhase
        vividhāni phalajātāni       asmiṃ upari pabbate
        yānassu pubbe bhuñjāma    tāni ajja jahāmhase
        ime no hatthikā assā   balibaddā ca no ime
        yehissu pubbe kīḷāma     tāni ajja jahāmhaseti.

---------------------------------------------------------------------------------------------
page430.
     Tattha pumunāti idaṃ bhave vicarantena purisena labhitabbaṃ. Taṃ
me dukkhataraṃ itoti taṃ me ammaṃ passituṃ alabhantassa dukkhaṃ ito
pothanadukkhato sataguṇena sahassaguṇena satasahassaguṇena dukkhataraṃ.
Ruccatīti rodissati. Aḍḍharatteva ratte vāti aḍḍharatte vā
sakalaratte vā amhe saritvā ciraṃ rodissati. Avasussatīti appodakā
kunnadī viya avasussati yathā sā khippameva avasussati evaṃ aruṇe
gacchanteyeva sussitvā marissatīti adhippāyenevamāha. Vedisāti
olambanasākhā. Tānīti yesaṃ no mūlapupphaphalāni gaṇhantehi
ciraṃ kīḷitāni tāni ajja ubhopi mayaṃ jahāma. Hatthikāti tātena
amhākaṃ kīḷanatthāya katahatthikā.
     Tassa evaṃ paridevamānasseva saddhiṃ bhaganiyā jūjako āgantvā
kumāre pothento gahetvā pakkāmi.
     Tamatthaṃ pakāsento satthā āha
        nīyamānā kumārā te      pitaraṃ etamabravuṃ
        ammaṃ ārogyaṃ vajjāsi     tvañca tāta sukhī bhava
        ime no hatthikā assā    balibaddā ca no ime
        tāni ammāya dajjāsi      sokantehi vinessati
        ime no hatthikā assā    balibaddā ca no ime
        tāni ammā udikkhantī      sokaṃ paṭivinessatīti.
     Tadā mahāsattassa putte ārabbha balavasoko uppajji.
Hadayamaṃsaṃ uṇhaṃ ahosi. So sokena kesarasīhena

---------------------------------------------------------------------------------------------
page431.
Gahitamattavāravāraṇo viya rāhumukhe paviṭṭhacando viya ca kampamāno sakabhāvena
sandhāretuṃ asakkonto assupuṇṇehi nettehi paṇṇasālaṃ pavisitvā
kalūnaṃ paridevi.
     Tamatthaṃ pakāsento satthā āha
        tato vessantaro rājā     dānaṃ datvāna khattiyo
        paṇṇasālaṃ pavisitvā         kalūnaṃ paridevayīti.
     Tato paraṃ mahāsattassa vilāpagāthā honti
        kanvajjacchātā tasitā       uparucchenti dārakā
        sāyaṃ saṃvesanākāle        ko ne dassati bhojanaṃ
        kanvajjacchātā tasitā       uparucchenti dārakā
        sāyaṃ saṃvesanākāle        ammacchātamhā detha no
        kathannu pathaṃ gacchanti         pattikā anupāhanā
        santā suṇehi pādehi       ko ne hatthe gahessati
        kathannu so na lajjeyya      sammukhā paharaṃ mama
        adūsakānaṃ puttānaṃ          alajjī vata brāhmaṇo
        yopime dāsīdāsassa        añño vā pana pesiyo
        tassāpi suvihīnassa          ko lajjī paharissati
        vārijasseva me sato       bandhassa kumino mukhe
        akkosati paharati           piye putte apassatoti.
     Tattha kanvajjāti kaṃ nu ajja. Uparucchentīti saṭṭhīyojanamaggaṃ
upagantvā rodissanti. Saṃvesanākāleti mahājanassa parivesanakāle.

---------------------------------------------------------------------------------------------
page432.
Ko ne dassatīti ko nesaṃ bhojanaṃ dassati. Kathannu pathaṃ gacchantīti kathaṃ
nu saṭṭhīyojanamaggaṃ gamissanti. Pattikāti hatthiyānādīhi virahitā.
Upāhanāti upāhanamattenāpi virahitā sukhumālapādā. Gahessatīti
kilamathavinodanatthāya ko gaṇhissati. Dāsīdāsassāti dāsī
dāso assa. Añño vā pana pesiyoti tassāpi dāso tassāpi
dāsoti evaṃ dāsapatidāsaparamparāya yo mayhaṃ catuttho pesiyo
pesanakārako assa. Tassa evaṃ suvihīnassāpi ayaṃ vessantarassa
dāsapatidāsoti ñatvā. Ko lajjīti ko lajjāsampanno pahareyya
na yuttaṃ nukho tassa nillajjassa mama putte paharitunti. Vārijassevāti
kummino mukhe bandhassa macchasseva sato mama. Apassatoti
akāro nipātamattaṃ. Passantasseva piye putte akkosati ceva
paharati ca aho esa atidāruṇoti. Athassa kumāresu sinehena
evaṃ parivitakko udapādi ayaṃ brāhmaṇo mama putte ativiya
viheṭhetīti sokaṃ saṇṭhāretuṃ asakkonto brāhmaṇaṃ anubandhitvā
jīvitakkhayaṃ pāpetvā ānessāmi te kumāreti. Tato aṭṭhānametaṃ
kumārānaṃ pīḷanaṃ me ativiya dukkhaṃ dānaṃ datvā pacchā anutappanaṃ
nāma sataṃ dhammo na hotīti cintesi. Tadatthajotanā imā dve
parivitakkagāthā nāma honti
        ādū cāpaṃ gahetvāna      khaggaṃ bandhitvā vāmato
        āneyyāmi sake putte    puttānaṃ hi vadho dukkho
        aṭṭhānametaṃ dukkharūpaṃ       yaṃ kumārā vihaññare

---------------------------------------------------------------------------------------------
page433.
        Satañca dhammamaññāya        ko datvā anutappatīti.
     Tattha satanti pubbe bodhisattānaṃ paveṇīdhammaṃ. So kira tasmiṃ
khaṇe bodhisattānaṃ paveṇiṃ anussari. Tato sabbe bodhisattā
dhanapariccāgaṃ aṅgapariccāgaṃ jīvitapariccāgaṃ puttapariccāgaṃ bhariyapariccāganti
ime pañcamahāpariccāge apariccajitvā buddhabhūtapubbā nāma natthi
ahaṃpi tesaṃ abbhantare anupaviṭṭho ahosiṃ. Mayāpi puttadhītaro
adatvā na sakkā buddhena bhavitunti cintetvā kiṃ pana tvaṃ vessantara
paresaṃ dāsatthāya dinnaputtānaṃ dukkhabhāvaṃ na jānāsi yena
brāhmaṇaṃ anubandhitvā jīvitakkhayaṃ pāpessāmīti saññaṃ uppādesi.
Dānaṃ datvā pacchānutāpo nāma tava nānurūpo hotīti evaṃ attānaṃ
paribhāsitvā sacepi eso kumāre māressati dinnakālato paṭṭhāya
mama kiñci na hotīti daḷhaṃ sīlasamādānaṃ adhiṭṭhāya paṇṇasālato
nikkhamitvā paṇṇasāladvāre pāsāṇaphalake kāñcanapatimā viya nisīdi.
     Jūjakopi bodhisattassa sammukhe kumāre pothetvā neti.
     Tato kumāro vilapanto āha
        saccaṃ kirevamāhaṃsu         narā ekacciyā idha
        yassa natthi sakā mātā     yathā natthi tatheva so
        ehi kaṇhe marissāma      natthattho jīvitena no
        dinnamhāpi janindena       brāhmaṇassa dhanesino
        accāyikassa luddassa       yo no gāvova sumbhati
        ime te jambukā rukkhā    vedisā sindhuvāritā

---------------------------------------------------------------------------------------------
page434.
        Vividhāni rukkhajātāni       tāni kaṇhe jahāmhase
        assatthā panasā ce me    nigrodhā ca kapitthanā
        vividhāni phalajātāni        tāni kaṇhe jahāmhase
        ime tiṭṭhanti ārāmā     ayaṃ sītūdakā nadī
        yatthassu pubbe kīḷāma      tāni kaṇhe jahāmhase
        vividhāni pupphajātāni       asmiṃ upari pabbate
        yānassu pubbe dhārema     tāni kaṇhe jahāmhase
        vividhāni phalajātāni        asmiṃ upari pabbate
        yānassu pubbe bhuñjāma     tāni kaṇhe jahāmhase
        ime no hatthikā assā    balibaddā ca no ime
        yehissu pubbe kīḷāma      tāni kaṇhe jahāmhaseti.
     Tattha yassāti yassa santike sakā mātā natthi. Puna
brāhmaṇo ekasmiṃ visamaṭṭhāne pakkhalitvā patati. Tesaṃ hatthato
bandhanaṃ muñcitvā galitaṃ. Te pahatakukkuṭā viya kampamānā palāyitvā
ekavegeneva pitu santikaṃ āgamiṃsu.
     Tamatthaṃ pakāsento satthā āha
        nīyamānā kumārā te      brāhmaṇassa pamuñciya
        tena tena padhāviṃsu        jālī kaṇhājinā cubhoti.
     Tattha tena tenāti tena muttakkhaṇena yena tesaṃ pitā tena
padhāviṃsu. Padhāvitvā pitu santikaṃyeva āgamiṃsūti attho.
     Jūjakopi vegenuṭṭhāya vallīdaṇḍahattho kappuṭṭhānaggi viya

---------------------------------------------------------------------------------------------
page435.
Avattharanto āgantvā ativiya palāyituṃ chekā tumheti hatthe
bandhitvā puna te neti.
     Tamatthaṃ pakāsento satthā āha
        tato so rajjumādāya      daṇḍamādāya brāhmaṇo
        ākoṭayanto te neti     sivīrājassa pekkhatoti.
     Evaṃ nīyamānesu kaṇhājinā nivattitvā olokentī pitarā
saddhiṃ sallapi.
     Tamatthaṃ pakāsento satthā āha
        taṃ taṃ kaṇhājināvoca        ayaṃ maṃ tāta brāhmaṇo
        laṭṭhiyā paṭikoṭeti         ghare jātaṃva dāsiyaṃ
        na cāyaṃ brāhmaṇo tāta     dhammikā honti brāhmaṇā
        yakkho brāhmaṇavaṇṇena      khādituṃ tāta neti no
        nīyamānā pisācena         kinnu tāta udikkhasīti.
     Tattha tanti taṃ passamānaṃ nisinnaṃ pitaraṃ sivīrājaṃ. Dāsiyanti
dāsikaṃ. Khāditunti khādanatthāya. Ayaṃ hi tāta no giridvāresu
asampatteyeva ubhohi cakkhūhi rattalohitapaggharantehi khādituṃ neti
sabbe khādissāmīti neti tvañca khādituṃ vā pacituṃ vā nīyamāne
amhe udikkhasi sabbadā sukhito hohīti paridevi. Daharakumārikāya
vilapantiyā kampamānāya gacchantiyā mahāsattassa balavasoko
uppajji. Hadayavatthu uṇhaṃ ahosi. Nāsikāya appahontiyā mukhena
uṇhe assāsapassāse visajjesi. Assūni lohitavindūni hutvānettehi

---------------------------------------------------------------------------------------------
page436.
Nikkhamiṃsu. So idaṃ evarūpaṃ dukkhaṃ sinehadosena jātaṃ na aññena kāra
ṇena mayā tasmā sinehaṃ akatvā majjhatteneva bhavitabbanti tathārūpaṃ
sokaṃ attano ñāṇabalena vinodetvā pakatinisinnākāreneva nisīdi.
     Giridvāraṃ asampattā kumārikā vilapantī agamāsi.
        Ime no pādukā dukkhā      dīgho caddhā suduggamo
        nīce volambake suriye       brāhmaṇova tareti no
        okandāmhase bhūtāni        pabbatāni vanāni ca
        sarassa sirasā vandāma        supatitthe ca āpake
        tiṇā latā ca osathyo       pabbatāni vanāni ca
        ammaṃ ārogyaṃ vajjātha       ayaṃ no neti brāhmaṇo
        vajjantu bhonto ammañca      maddiṃ asmākamātaraṃ
        sace anuppatitukāmā         khippaṃ anuppateyya no
        ayaṃ ekapadī eti           ujuṃ gacchati assamaṃ
        tameva anuppatteyyāsi       api passesi no lahuṃ
        aho vata re jaṭinī          vanamūlaphalāhāriyā
        suññaṃ disvāna assamaṃ         tante dukkhaṃ bhavissati
        ativelaṃ nūna ammāya         uñchāladdhaṃ anappakaṃ
        yā no bandhe na jānāti     brāhmaṇena dhanesinā
        accāyikena luddena         yo no gāvova sumbhati
        apajja ammaṃ passemu         sāyaṃ uñchāto āgataṃ
        dajjā ammā brāhmaṇassa     phalaṃ khuddena missakaṃ

---------------------------------------------------------------------------------------------
page437.
        Tadāyaṃ āsito chāto        na bāḷhaṃ tarayeyya no
        suṇā ca vata no pādā       bāḷhaṃ tarati brāhmaṇo
        iti tattha vilapiṃsu            kumārā mātugiddhinoti.
     Tattha pādukāti khuddakapādā. Okandāmhaseti avakkandāma.
Apacitiṃ nīcavuttiṃ dassentā jānāpema. Sarassāti imassa
padumasarassa pariggahitā devatā nāgakulāni sirasā vandāma.
Supatitthe ca āpaketi supatitthāya nadiyā adhivatthā devatāpi
vandāma. Tiṇā latāti tiṇāni ca olambanalatāyo ca. Osathyoti
osadhiyo. Sabbattha adhivatthā devatāyo sandhāya evamāha.
Anupatitukāmāti sacepi sā amhākaṃ padānupadaṃ āgacchatukāmā
ammā. Api passesi no lahunti api nāma etāya ekapadiyā
anuppattamānā puttake tava lahuṃ passeyyāsīti evaṃ vadeyyātha.
Jaṭinīti mātaraṃ parammukhālapanena ālapantī āha. Ativelanti
pamāṇātikkantaṃ katvā. Uñchāti uñchācariyāya laddhaṃ
vanamūlaphalaṃ. Khuddena missakanti khuddakamadhunā missakaṃ. Āsitoti
āsitāsino paribhuttapphalo. Chātoti suhito. Na bāḷhaṃ
tarayeyyāti na thaddhavegena nayeyya. Mātugiddhinoti mātari giddhena
samannāgatā balavasinehā evaṃ vilapiṃsūti.
                    Kumārapabbaṃ niṭṭhitaṃ.
     Yaṃ pana raññā mahāpaṭhaviṃ unnādetvā brāhmaṇassa
piyaputtesu dinnesu yāva brahmalokā ekakolāhalaṃ jātaṃ tenāpi

---------------------------------------------------------------------------------------------
page438.
Bhijjitahadayā viya himavantavāsino devatāyo tesaṃ brāhmaṇena
nīyamānānaṃ taṃ vilāpaṃ sutvā mantayiṃsu sace maddī sakālasseva
assamaṃ āgamissati sā tattha putte adisvā vessantaraṃ pucchitvā
brāhṇassa dinnabhāvaṃ sutvā balavasinehena padānupadaṃ dhāvitvā
mahantaṃ dukkhaṃ anubhaveyyāti.
     Atha te tayo devaputte tumhe sīhabayagghadīpivesena deviyā
āgamanamaggaṃ rumhitvā tāya yāciyamānāpi yāva suriyatthaṅgamā maggaṃ
adatvā yathā candālokena assamaṃ pavisati evamassāpi sīhādīhi
aviheṭhanatthāya ārakkhaṃ susaṃvidahitaṃ kareyyāthāti āṇāpesuṃ.
     Tamatthaṃ pakāsento satthā āha
        tesaṃ lālapitaṃ sutvā       tayo bāḷā vane migā
        sīho bayaggho ca dīpī ca     idaṃ vacanamabravuṃ
        mā heva no rājaputtī     sāyaṃ uñchāto āgatā
        mā hevamhākaṃ nibbhoge    heṭhayittha vane migā
        sīho cenaṃ viheṭheyya      bayaggho dīpī ca lakkhaṇaṃ
        neva jālikumārassa        kuto kaṇhājinā siyā
        ubhayeneva jiyyetha        patiputte ca lakkhaṇāti.
     Tattha idaṃ vacanamabaravunti tumhe tayo janā sīho ca bayaggho
ca dīpī cāti evaṃ tayo bāḷā vane migā hothāti idaṃ tā devatā
tayo devaputte vacanaṃ abravuṃ. Mā heva noti maddī rājaputtī
uñchāto sāyaṃ mā āgami candālokena sāyameva āgacchatūti

---------------------------------------------------------------------------------------------
page439.
Vadanti. Mā hevamhākaṃ nibbhogeti amhākaṃ nibbhoge vijite
amhākaṃ vanaghaṭāya mā taṃ koci vane bāḷamigo viheṭhayittha.
Yathā na viheṭhenti evamassāpi arakkhaṃ gaṇhathāti vadanti. Sīho
ce nanti sace hi naṃ anārakkhaṃ sīhādīsu koci viheṭheyya athassā
jīvitakkhayaṃ pattāya neva jālikumāro vassa kuto kaṇhājinā siyā
evaṃ sā lakkhaṇasampannā ubhayeneva jiyyetha. Patiputte cāti
davīhi koṭṭhāsehi jiyyetha tasmā susaṃvidahitaṃ ārakkhaṃ karothāti.
     Atha te tayo devaputtā sādhūti tāsaṃ devatānaṃ vacanaṃ
paṭisuṇitvā sīhabayagghadīpino hutvā āgantvā tassā āgamanamagge
paṭipāṭiyā nipajjiṃsu.
     Maddī pi kho ajja mayā dussunopi diṭṭho sakālasaseva
vanamūlaphalāphalāni gahetvā assamapadaṃ gamissāmīti kampamānā
mūlaphalāphalāni upadhāresi. Athassā hatthato khaṇittikaṃ patati. Tathā
aṃsato pacchi patati. Dakkhiṇakkhi ca phandati phalino rukkhā aphalā
viya aphalāva phalino viya khāyiṃsu. Sabbā disā na paññāyiṃsu.
Sā kinnu kho idaṃ pubbe abbhūtapubbaṃ ajja me hoti kiṃ bhavissati
mayhaṃ vā me puttānaṃ vā udāhu vessantarassa cāti cintetvā āha
        khaṇittikaṃ me patitaṃ          dakkhiṇakkhi ca phandati
        aphalā phalino rukkhā        sabbā muyhanti me disā
        tassā sāyaṇhakālamhi       assamāgamanaṃ pati
        atthaṅgatamhi suriye         bāḷā panthe upaṭṭhahuṃ

---------------------------------------------------------------------------------------------
page440.
        Nīce volambake suriye      dūre ca vata assamo
        yañca nesaṃ ito hāsaṃ       tante bhuñjeyyuṃ bhojanaṃ
        so nūna khattiyo eko      paṇṇasālāya acchati
        tosento dārake chāte    mamaṃ disvā anāyatiṃ
        te nūna puttakā mayhaṃ       kapaṇāya varākiyā
        sāyaṃ saṃvesanākāle        khīraṃ pītāva acchare
        te nūna puttakā mayhaṃ       kapaṇāya varākiyā
        sāyaṃ saṃvesanākāle        vāriṃ pītāva acchare
        te nūna puttakā mayhaṃ       kapaṇāya varākiyā
        paccuggatā maṃ tiṭṭhanti       vacchā bālāva mātaraṃ
        te nūna puttakā mayhaṃ       kapaṇāya varākiyā
        paccuggatā maṃ tiṭṭhanti       haṃsāvūparipallale
        te nūna puttakā mayhaṃ       kapaṇāya varākiyā
        paccuggatā maṃ tiṭṭhanti       assamassāvidūrato
        ekāyano ekapatho        sarā sobbhā ca passato
        aññaṃ maggaṃ na passāmi       yena gaccheyya assamaṃ
        migā namatthu rājāno       kānanasmiṃ mahabbalā
        dhammena bhātaro hotha       maggaṃ me detha yācitā
        avaruddhassāhaṃ bhariyā        rājaputtassa sirīmato
        tañcāhaṃ nātimaññāmi        rāmaṃ sītāvanubbatā
        tumhe ca putte passetha     sāyaṃ saṃvesanaṃ patiṃ

---------------------------------------------------------------------------------------------
page441.
        Ahañca putte passeyyaṃ      jāliṃ kaṇhājinaṃ cubho
        bahuñcidaṃ mūlaphalaṃ            bhakkho cāyaṃ anappako
        tato upaḍḍhaṃ dassāmi        maggaṃ me detha yācitā
        rājaputtī ca no mātā      rājaputto ca no pitā
        dhammena bhātaro hotha       maggaṃ me detha yācitāti.
     Tattha tassāti tassā mama. Assamāgamanaṃ patīti assamaṃ
paṭicca sandhāya āgacchantiyā. Upaṭṭhahunti upaṭṭhāya ṭhitā.
Te kira paṭhamaṃ paṭipāṭiyā nipajjitvā tāya āgamanakāle uṭṭhāya
vijimhitvā maggaṃ rumbhantā paṭipāṭiyā tiriyaṃ aṭṭhaṃsu. Yañca
nesanti ahañca yaṃ ito mūlaphalāphalaṃ tesaṃ harissaṃ taṃ vessantaro
ca ubho puttakā passāti te tayopi janā bhuñjeyyuṃ aññaṃ nesaṃ
bhojanaṃ natthi. Anāyatinti anāgacchantiṃ maṃ ñatvā ekakova nūna
dārake tosento nisinno. Saṃvesanākāleti aññesu divasesu
attano khādāpanapipāyanakāle. Khīraṃ pītāvāti yathā khīrapītā
migapotakā khīrassatthāya kanditvā taṃ alabhitvā kandantāva niddaṃ
okkamanti evaṃ te phalāphalatthāya kanditvā taṃ alabhitvā
kandantāva niddaṃ upagatā bhavissantīti vadati. Vāriṃ pītāvāti
assamapade yathā migapotakā pipāsikā pānīyatthāya kanditvā taṃ alabhitvā
kandantāva niddaṃ okkamantīti iminā nayena attho daṭṭhabbo.
Acchareti acchanti. Paccuggatā maṃ tiṭṭhantīti maṃ paccuggatā
hutvā tiṭṭhanti. Paccuggatuntipi pāṭho. Paccuggantvāti attho.

---------------------------------------------------------------------------------------------
page442.
Ekāyanoti ekasseva āyano ekapadikamaggo. Ekapathoti so
ca ekova dutiyo natthi okkamitvāpi gantuṃ na sakkā. Kasmā.
Yasmā sarā sobbhā ca passato. Namatthūti sā aññaṃ maggaṃ
adisvā ete yācitvā paṭikkamāpessāmīti phalapacchiṃ aṃsato
otāretvā añjaliṃ paggayha namasmānā evamāha. Bhātaroti mayaṃ
hi manussarājaputtā tumhepi migarājaputtā iti me dhammena bhātaro
hotha. Avaruddhassāti raṭṭhato pabbājitassa. Rāmaṃ sītāvanubbatāti
yathā dasarathamahārājaputtaṃ rāmaṃ tassa kaniṭṭhā sītā devī tasseva
aggamahesī hutvā taṃ anubbatā patidevatā hutvā appamattā
upaṭṭhāti tathā ahaṃpi vessantaraṃ appamattā upaṭṭhāsinti vadati. Tumhe
cāti tumhe ca mayhaṃ maggaṃ datvā sāyaṃ gocaraggahaṇakāle putte
passatha ahañca attano putte passeyyaṃ detha magganti yācati.
     Atha te devaputtā velaṃ olokentā idāni tassā maggaṃ
dātuṃ velāti ñatvā uṭṭhāya apagacchiṃsu.
     Tamatthaṃ pakāsento satthā āha
        tassā lālappamānāya      bahukāruññasaññitaṃ
        sutvā nelapatiṃ vācaṃ       bāḷā panthā apakkamunti.
     Tattha nelapatinti na elapatiṃ elapātarahitaṃ visadaṃ madhuravācaṃ.
     Sā bāḷesu apagatesu assamaṃ agamāsi. Tadā ca puṇṇamīuposatho
ahosi. Sā caṅkamanakoṭiṃ patvā yesu yesu ṭhānesu
pubbe putte passati tesu tesu ṭhānesu apassantī āha

---------------------------------------------------------------------------------------------
page443.
        Imamhi naṃ padesamhi        puttakā paṃsukuṇṭhitā
        paccuggatā maṃ tiṭṭhanti      vacchā bālāva mātaraṃ
        imamhi naṃ padesamhi        puttakā paṃsukuṇṭhitā
        paccuggatā maṃ tiṭṭhanti      haṃsāvūparipallale
        imamhi naṃ padesamhi        puttakā paṃsukuṇṭhitā
        paccuggātā maṃ tiṭṭhanti     assamassāvidūrato
        te migā viya ukkaṇṇā     samantāmabhidhāvino
        ānandino pamuditā        vattamānāva kampare
        tyajja putte na passāmi    jālī kaṇhājinā cubho
        chagilīva migī chāpaṃ          pakkhī puttāva pañjarā
        ohāya putte nikkhamma     sihīvāmisagiddhinī
        tyajja putte na passāmi    jālī kaṇhājinā cubho
        idaṃ nesaṃ parakkantaṃ        nāgānamiva pabbate
        citakā parikiṇṇāyo        assamassāvidūrato
        tyajja putte na passāmi    jālī kaṇhājinā cubho
        vālukāyapi okiṇṇā       puttakā paṃsukuṇṭhitā
        samantāmabhidhāvanti         te na passāmi dārake
        ye maṃ pure paccudenti     araññā dūramāyatiṃ
        tyajja putte na passāmi    jālī kaṇhājinā cubho
        chagilīva migī chāpā         paccugantvāna mātaraṃ
        dūre maṃ paṭivilokenti      te na passāmi dārake

---------------------------------------------------------------------------------------------
page444.
        Idañca nesaṃ kīḷanaṃ         patitaṃ paṇḍuveluvaṃ
        tyajja putte na passāmi    jālī kaṇhājinā cubho
        thanā ca mayhaṃ me pūrā     uro ca sampadālibhi
        tyajja putte na passāmi    jālī kaṇhājinā cubho
        uccaṅke me kovicinati     thanā mekāva lambati
        tyajja putte na passāmi    jālī kaṇhājinā cubho
        yassā sāyaṇhasamayaṃ        puttakā paṃsukuṇṭhitā
        uccaṅke me vivattanti     te na passāmi dārakā
        ayaṃ so assamo pubbe     sammajjo paṭibhāti maṃ
        tyajja putte na passantyā  bhamate viya assamo
        kimidaṃ appasaddova         assamo paṭibhāti maṃ
        kākolāpi na vassanti      matā me nūna dārakā
        kimidaṃ appasaddova         assamo paṭibhāti maṃ
        sakuṇāpi na vassanti        matā me nūna dārakāti.
     Tattha nanti nipātamattaṃ. Paṃsukuṇṭhitāti paṃsumakkhitā.
Paccuggatā manti maṃ paccuggatā hutvā paccuggantuntipi pāṭho.
Paccuggantvā icceva attho. Ukkaṇṇāti yathā migapotakā
mātaraṃ disvā kaṇṇe ukkhipitvā gīvaṃ pasāretvā mātaraṃ upagantvā
haṭṭhatuṭṭhā samantā abhidhāvino honti. Vattamānāva kampareti
vattamānā mātu hadayamaṃsaṃ kampenti viya evaṃ pubbe mama puttā
honti. Tyajjāti te ajja na passāmi. Chagilīva migī chāpanti

---------------------------------------------------------------------------------------------
page445.
Yathā chagilī ca migī ca pañjarasakhātā kulāvakā muttā pakkhī ca
āmisagiddhinī sīhī ca attano chāpaṃ ohāya gocarāya pakkamanti
tathāhaṃ ohāya putte nikkhamantīti vadati. Idaṃ nesaṃ parakkantanti
vassāratte sānupabbate nāgānaṃ padavalañjaṃ viya idaṃ nesaṃ kīḷanaṭṭhāne
ādhāvanaparidhāvanaparikkantaṃ paññāyati. Citakāti saññitanicitā
vālukapuñjā. Parikiṇṇāyoti vippakiṇṇāyo. Samantāmabhidhāvantīti
aññesu divasesu samantā abhidhāvanti. Paccudentīti
puccuggacchanti. Dūramāyatinti dūrato āgacchantiṃ. Chagilīva migī
chāpāti attano mātaraṃ disvā chagiliṃ viya migiṃ chāpāti. Idañca
nesaṃ kīḷananti hatthīrūpakādīhi kīḷantānaṃ idañca nesaṃ suvaṇṇavaṇṇaṃ
kīḷanaṃ veluvaṃ pariggalitvā patitaṃ. Mayhimeti mayhaṃ ime thanā ca
khīrassa pūrā. Uro ca sampadālibhīti hadayañca phalati viya.
Uccaṅke me vivattantīti mama uccaṅke āvaṭaṭnti parivattanti.
Sammajjo paṭibhāti manti sammajjaṭṭhānaṃ viya mama upaṭṭhāsi. Tyajjāti
te ajja. Apassantyāti apassantiyā mama. Bhamate viyāti
kulālacakkaṃ viya bhamati. Kākolāti vanakākā. Matā nūnāti
addhā matā kenaci nītā bhavissanti. Sakuṇāpīti avasesasakuṇā.
Matā nūnāti addhā matā bhavissanti.
     Iti sā vilapantī mahāsattassa santikaṃ gantvā phalapacchiṃ
otāretvā mahāsattaṃ tuṇhimāsinaṃ disvā dārakepassa santike
appassantī āha

---------------------------------------------------------------------------------------------
page446.
        Kimidaṃ tuṇhībhūtosi       api ratteva me mano
        kākolāpi na vassanti   matā me nūna dārakā
        kimidaṃ tuṇhībhūtosi       api ratteva me mano
        sakuṇāpi na vassanti     matā me nūna dārakā
        kacci nu me ayyaputta   migā khādiṃsu dārake
        araññe īrine vivane   kena nītā me dārakā
        ādū te pahitā dūtā   ādū suttā piyaṃvadā
        ādū bahino nikkhantā   khiddāsu pasutā nute
        nevāsaṃ kesā dissanti  hatthapādā ca jālino
        sakuṇānañca opāto    kena nītā me dārakāti.
     Tattha api ratteva me manoti apica balavapaccūse supinaṃ
passantiyā viya me mano. Migāti sīhādayo bāḷamigā. Īrineti
niroje. Vivaneti vivite. Ādū teti ādū jetuttaranagare
sivirañño santikaṃ tayā dūtā katvā pesitā. Ādū suttāti
anto paṇṇasālaṃ pavisitvā sayitā. Ādū bahi noti ādū no
te dārakā khiddāpasutā hutvā bahi nikkhantāti pucchati. Nevāsaṃ
kesā dissantīti sāmi vessantara neva tesaṃ kāḷañjanavaṇṇā kesā
dissanti jālavicittā hatthapādā dissanti. Sakuṇānañca opātoti
himavantappadese hatthiliṅgasakuṇā nāma atthi tepi upatitvā
ādāya ākāseneva gacchanti tena taṃ pucchāmi kintehi sakuṇehi
nītā ito aññesaṃpi kesañci tesaṃ sakuṇānaṃ viya opāto jāto

---------------------------------------------------------------------------------------------
page447.
Akkhāhi kena nītā me dārakāti.
     Evaṃ vuttepi mahāsatto na kiñci kathesi. Atha naṃ sā
deva kasmā mayā saddhiṃ na kathesi ko mama dosoti vatvā āha
        idaṃ tato dukkhataraṃ         sallaviddho yathā vaṇo
        tyajja putte na passāmi    jāliṃ kaṇhājinaṃ cubho
        idaṃpi dutiyaṃ sallaṃ          kampeti hadayaṃ mama
        yañca putte na passāmi     tvañca maṃ nābhibhāsasi
        ajja ce me imaṃ rattiṃ     rājaputte na saṃsasi
        maññe okkantasantamaṃ      pāto dakkhasi no matanti.
     Tattha idaṃ tato dukkhataranti sāmi vessantara yaṃ mama raṭṭhā
pabbajitāya araññe vasantiyā putte ca apassantiyā dukkhaṃ idaṃ
tava mayā saddhiṃ akathanaṃ mayhaṃ tato dukkhataraṃ tvaṃ hi maṃ aggidaḍḍhaṃ
paṭidahanto viya tālā patitaṃ daṇḍena pothento viya sallena vaṇe
paṭivijjhanto viya tuṇhībhāvena kilamesi. Idaṃ hi me hadayaṃ
sallaviddho yathā vaṇo tatheva kampati ceva rujati ca. Saṃviddhotipi
pāṭho. Sampaṭividdhoti attho. Okkantasantamanti apagatajīvitaṃ
maṃ. Dakkhasi noti ettha nokāro nipātamatto. Kālasseva
mataṃ maṃ passasīti attho.
     Atha mahāsatto kakkhalakathāya naṃ puttasokaṃ jahāpessāmīti
cintetvā imaṃ gāthamāha
        nanu maddī varārohā      rājaputtī yasassinī

---------------------------------------------------------------------------------------------
page448.
        Pāto gatāsi uñchāya     kimidaṃ sāyamāgatāti.
     Tattha kimidaṃ sāyamāgatāti maddi tvaṃ abhirūpā pāsādikā
himavante ca nāma bahū vanacarakā tāpasavijjādharādayo ca vicaranti
ko jānāti kiñci tayā kataṃ tvaṃ pātova gantvā kimidaṃ
sāyamāgacchasi daharakumāre ohāya araññagatitthiyo nāma sassāmikitthiyo
vā assāmikitthiyo evarūpā na honti kā nu kho me dārakānaṃ
pavutti kiṃ vā me sāmiko cintessatīti ettakaṃpi te nāhosi tvaṃ
pātova gantvā candālokena āgacchasi mama duggatabhāvassevesa
dosoti tajjetvā nibbajetvā kathesi.
     Sā tassa kathaṃ sutvā āha
        nanu tvaṃ saddamassosi       ye saraṃ pātumāgatā
        sīhassa vinadantassa         byagghassa ca nikūjitaṃ
        ahu pubbanimittaṃ me        vicarantyā brahāvane
        khaṇitto me hatthā patito   uggīvañcāpi aṃsato
        tadāhaṃ byatthitā bhītā      puthuṃ katvāna añjaliṃ
        sabbā disā namassissaṃ      api sotthi ito siyā
        mā heva no rājaputto    hato sīhena dīpinā
        dārakā vā parāmaṭṭhā     acchakokataracchibhi
        sīho byaggho ca dīpī ca     tayo bāḷā vane migā
        te maṃ pariyāvaruṃ maggaṃ      tena sāyamhi āgatāti.
     Tattha ye saraṃ pātunti ye pānīyaṃ pātuṃ imaṃ saraṃ āgatā.

---------------------------------------------------------------------------------------------
page449.
Byagghassa cāti byagghassa ca aññesañca hatthiādīnaṃ catuppadānañceva
sakuṇasaṃghassa ca nikūjitaṃ ekaninnādaṃ saddaṃ kiṃ tvaṃ vassosīti
pucchati. So pana mahāsattena puttānaṃ dinnavelāya saddo
ahosi. Ahu pubbanimittanti deva imassa me dukkhassa
anubhavanatthāya pubbanimittaṃ ahosi. Uggīvanti aṃsakūṭe pacchilagganakaṃ.
Puthunti visuṃ visuṃ sabbā dasadisā namassissaṃ. Mā heva noti amhākaṃ
rājaputto sīhādīhi hato mā hotu dārakā acchādīhi parāmaṭṭhā
mā hontūti patthayantī namassissaṃ. Te maṃ pariyāvaruṃ magganti sāmi
ahaṃ imāni ca bhiṃsanakāni mahantāni dussupino ca me diṭṭho ajja
sakālasseva āgamissāmīti phalitarukkhe aphale viya aphale ca phalite
viya passāmi kicchena phalāphalāni gahetvā giridvāraṃ sampāpuṇituṃ
asakkontī atha te sīhādayo maṃ disvā maggaṃ paṭipāṭiyāva rumhitvā
aṭṭhaṃsu tena sāyaṃ āgatamhi khamāhi me sāmīti vadati.
        Mahāsatto tāya saddhiṃ ettakameva kathaṃ vatvā yāva
aruṇuggamanā na kiñci kathesi. Ito paṭṭhāya maddī nānappakāraṃ
vilapantī āha
        ahaṃ patiñca putte ca     ācariyamiva māṇavo
        anuṭṭhitā divārattiṃ      jaṭinī brahmacārinī
        ajināni paridahitvā      vanamūlaphalahāriyā
        vicarāmi divārattiṃ       tumhaṃ kāmā hi puttakā
        idaṃ suvaṇṇahāliddaṃ       ābhataṃ paṇḍuveluvaṃ

---------------------------------------------------------------------------------------------
page450.
        Rukkhapakkāni cāhāsiṃ     ime vo puttakīḷanā
        idaṃ muḷālivattakaṃ        sālukaṃ jiñjarodakaṃ
        bhuñja khuddena saṃyuttaṃ     saha puttehi khattiya
        padumaṃ jālino dehi      kumudaṃ pana kumāriyā
        māline passa naccante   siviputtāni avhaya
        tato kaṇhājinā yāti    nisāmehi rathesabha
        mañjussarāya vagguyā     assamaṃ upagacchantiyā
        samānasukhadukkhamhā       raṭṭhā pabbājitā ubho
        api siviputte passesi    jāliṃ kaṇhājinaṃ cubho
        samaṇe brāhmaṇe nūna    brahmacariyaparāyane
        ahaṃ loke abhisasiṃ       sīlavante bahussute
        tyajja putte na passāmi  jāliṃ kaṇhājinaṃ cubhoti.
     Tattha ācariyamiva māṇavoti vattasampanno antevāsiko
ācariyaṃ viya paṭijaggati. Anuṭṭhitāti pāricariyāya uṭṭhānena
anuṭṭhitā appamattā hutvā paṭijaggāmi. Tumhaṃ kāmāti tumhākaṃ
kāmena tumhe patthayanti. Puttakāti kumāre ālapantī paridevati.
Suvaṇṇahāliddanti puttakā ahaṃ tumhākaṃ nahāpanatthāya
suvaṇṇavaṇṇaṃ hāliddaṃ nissadāyaṃ ghaṃsitvā ādāya āgatā.
Paṇḍuveluvanti kīḷanatthāya ca vo idaṃ suvaṇṇavaṇṇaṃ veluvapakkaṃpaṃ mayā
ābhataṃ. Rukkhapakkānīti tumhākaṃ kīḷanatthāya aññānipi manāpāni
kukhaphalāni āhāsiṃ. Ime voti puttakā ime vo kīḷanāti

---------------------------------------------------------------------------------------------
page451.
Vadati. Mūḷālivattakanti mūḷālikaṇḍalikaṃ. Sālukanti idaṃ
uppalādisālukampi me bahu ābhataṃ. Jiñjarodakanti siṃghāṭakaṃ.
Bhuñjāti idaṃ sabbaṃ khuddakamadhunā saṃyuttaṃ puttehi saddhiṃ bhuñjāti
paridevati. Siviputtāni avhayāti sāmi sivirāja paṇṇasālāya
sayāpitaṭṭhānato siṃghaṃ putte pakkosi. Api siviputte pasaṃsesīti
sāmi sivirāja api putte passasi sace passasi me dassehi mā maṃ
ativiya kilamehi. Abhisasinti tumhākaṃ puttadhītaro mā passathāti
evaṃ nūna akkosiṃ.
     Evaṃ vilapamānāyapi tāya saddhiṃ mahāsatto na kiñci kathesi.
Sā tasmiṃ akathente kampamānā candālokena attano putte
vicinantī yesu yesu jambukā rukkhādīsu ṭhānesu te pubbe kīḷiṃsu
tāni tāni sabbāni ṭhānāni patvā paridevantī āha
        ime te jambukā rukkhā    vedisā sindhuvāritā
        vividhāni rukkhajātāni       te kumārā na dissare
        assatthā panasā ceme     nigrodhā ca kapitthanā
        vividhāni phalajātāni        te kumārā na dissare
        ime tiṭṭhanti ārāmā     ayaṃ sītūdakā nadī
        yatthassu pubbe kīḷiṃsu       te kumārā na dissare
        vividhāni pupphajātāni       asmiṃ uparipabbate
        yānassu pubbe dhāriṃsu      te kumārā na dissare
        vividhāni phalajātāni        asmiṃ uparipabbate

---------------------------------------------------------------------------------------------
page452.
        Yānassu pubbe bhuñjiṃsu      te kumārā na dissare
        ime no hatthikā assā    balibaddā ca no ime
        yehissu pubbe kīḷiṃsu       te kumārā na dissareti.
     Tattha ime no hatthikā assāti sā pabbatupari dārake
gavesantī adisvā paridevamānā tato oruyha puna assamapadaṃ
āgantvā tattha te upadhārentī tesaṃ kīḷanabhaṇḍakāni disvā evamāha.
Athassā paridevanasaddena ceva padasaddena ca migapakkhino caliṃsu.
     Sā te disvā āha
        ime sāmā sasolūkā      bahukā kadalīmigā
        yehissu pubbe kīḷiṃsu       te kumārā na dissare
        ime haṃsā ca koñcā ca    mayūrā citrapekhunā
        yehissu pubbe kīḷiṃsu       te kumārā na dissareti.
     Tattha sāmāti khuddakā sāmavaṇṇamigā. Sasolūkāti sasā
ca vanaulūkā ca.
     Sā assamapade piyaputte adisvā tato nikkhamitvā
pupphavanaghaṭaṃ pavisitvā taṃ taṃ ṭhānaṃ oloketvā āha
        imā tā vanagumbāyo       pupphitā sabbakālikā
        yatthassu pubbe kīḷiṃsu        te kumārā na dissare
        imā tā pokkharaṇī rammā    cakkavākūpakūjitā
        maṇḍālakehi sañsannā       padumuppalakehi ca
        yatthassu pubbe kīḷiṃsu        te kumārā na dissareti.

---------------------------------------------------------------------------------------------
page453.
     Tattha vanagumbāyoti vanamālāgumbāva. Sā kacthaci putte
adisvā puna mahāsattassa santikaṃ āgantvā taṃ dummukhaṃ nisinnaṃ
disvā āha
        na te kaṭṭhāni bhinnāni       na te udakamābhataṃ
        aggipi te na hāsito        kinnu mandova jhāyasi
        piyo piyena saṅgamma         samohaṃ byapahaññati
        tyajja putte na passāmi      jāliṃ kaṇhājinaṃ cubhoti.
     Tattha na hāsitoti na jalito. Idaṃ vuttaṃ hoti sāmi tvaṃ
pubbe kaṭṭhāni bhindasi udakaṃ āharitvā ṭhapesi aṅgārakapalle
aggiṃ karosi ajja etesu ekaṃpi akatvā kinnu mandova jhāyasi
tava kiriyā mayhaṃ na ruccati. Piyo piyenāti vessantaro mayhaṃ
piyo ito me piyataro natthi iminā me piyena saṅgamma
sammāgantvā pubbe samohaṃ byapahaññati dukkhaṃ vigacchati ajja pana me
imaṃ passantiyāpi soko na vigacchati kinnu kho kāraṇanti.
Tyajjāti hotu diṭṭhaṃ me kāraṇaṃ te ajja putte na passāmi tena
me imaṃ passantiyāpi soko na vigacchatīti.
     Tāya evaṃ vuttepi mahāsatto tuṇhībhūtova nisīdi. Sā
tasmiṃ akathente sokasallasamappitā pahatakukkuṭī viya kampamānā puna
paṭhamaṃ vicaraṇaṭṭhānāni vicaritvā mahāsattassa santikaṃ paccāgantvā
āha
        na kho no deva passāmi yena te nīhaṭā matā

---------------------------------------------------------------------------------------------
page454.
        Kākolāpi na vassanti      matā me nūna dārakā
        na kho no deva passāmi    yena te nīhaṭā matā
        sakuṇāpi na vassanti        matā me nūna dārakāti.
     Tattha na kho noti deva na kho amhākaṃ putte passāmi.
Yena te nīhaṭā matāti kenaci tesaṃ nīhaṭabhāvaṃpi na jānāmīti
adhippāyeneva āha.
     Tāya evaṃ vuttepi mahāsatto na kiñci kathesi. Sā
puttasokena phuṭṭhā putte upadhārentī tatiyavāraṃ tāni tāni ṭhānāni
vātavegena vicari. Tāya kira ekarattiṃ vicaritaṭṭhānaṃ uparigayhamānaṃ
paṇṇarasayojanamaggaṃ ahosi. Atha ratti vibhāyi. Aruṇodayo
jāto. Sā punāgantvā mahāsattassa santike ṭhitā paridevi.
     Tamatthaṃ pakāsento satthā āha
        sā tattha paridevitvā     pabbatāni vanāni ca
        punadevassamaṃ gantvā      sāmikassanti rodati
        na kho no deva passāmi   yena te nīhaṭā matā
        kākolāpi na vassanti     matā me nūna dārakā
        na kho no deva passāmi   yena te nīhaṭā matā
        sakuṇāpi na vassanti       matā me nūna dārakā
        na kho no deva passāmi   yena te nīhaṭā matā
        vicarantī rukkhamūlesu       pabbatesu guhāsu ca
        iti maddī varārohā      rājaputtī yasassinī

---------------------------------------------------------------------------------------------
page455.
        Bāhā paggayha kanditvā   tattheva patitā chamāti.
     Tattha sāmikassanti rodatīti bhikkhave sā maddī tattha
vaṅkatapabbatakucchiyaṃ sānupabbatāni ca vanagahanāni ca vicarantī paridevitvā
punāgantvā sāmikaṃ nissāya tassa santike ṭhitā puttānaṃ atthāya
rodanti na kho noti ādīni vadantī paridevatīti attho. Iti
maddī varārohāti bhikkhave evaṃ sā uttanamarūpadharā varārohā maddī
rukkhamūlādīsu vicarantī dārake adisvā nissaṃsayaṃ matā bhavissantīti
bāhā paggayha kanditvā tattheva vessantarassa pādamūle
chinnasuvaṇṇakadalī viya chamāyaṃ patati.
     Atha mahāsatto matā maddīti saññāya kampamāno aṭṭhāne
videse matā maddī sace hissā jetuttaranagare kālakiriyā bhavissati
mahanto parihāro abhavissa dve raṭṭhāni caleyyuṃ. Ahaṃ pana
araññe ekakova kinnukho karissāmīti uppannabalavasokopi satiṃ
paccupaṭṭhapetvā jānissāmi tāvāti uṭṭhāya hadaye dakkhiṇahatthaṃ
ṭhapetvā santāpapavuttiṃ ñatvā kamaṇḍalunā udakaṃ āharitvā sattamāse
kāyasaṃsaggaṃ anāpannapubbopi balavasokena attano pabbajitabhāvaṃ
sallakkhetuṃ asakkonto assupuṇṇehi nettehi tassā sīsaṃ
ukkhipitvā ūrūsu ṭhapetvā udakena paripphositvā mukhañca hadayañca
parimajjanto nisīdi. Maddīpi kho thokaṃ vītināmetvā satiṃ
paṭilabhitvā hirottappaṃ paccupaṭṭhapetvā vuṭṭhāya mahāsattaṃ vanditvā
sāmi vessantara dārakā te kuhiṃ gatāti pucchi. So āha devi

---------------------------------------------------------------------------------------------
page456.
Ekassa brāhmaṇassa dāsatthāya mayā dinnāti.
     Tamatthaṃ pakāsento satthā āha
        tmajja pattaṃ rājaputtiṃ     udakenābhisiñcitha
        assaṭṭhaṃ naṃ viditvāna      atha naṃ etamabravīti.
     Tattha tmajja pattanti attayo santikaṃ pattaṃ. Pādamūle
patitvā visaññībhūtanti attho. Etamabravīti etaṃ ekassa me
brāhmaṇassa dāsatthāya dinnāti vacanaṃ abravīti.
     Tato tāya deva putte brāhmaṇassa datvā mama sabbarattiṃ
paridevitvā vicarantiyā kinnācikkhasīti vutte mahāsatto āha
        ādiyeneva te maddi     dukkhaṃ nakkhātumicchissaṃ
        daliddo yācako vuḍḍho    brāhmaṇo gharamāgato
        tassa dinnā mayā puttā   maddi mā bhāyi assasa
        maṃ passa maddi mā putte   mā bāḷhaṃ paridevayi
        lacchāma putte jīvantā    arogā ca bhavāmhase
        putte pasuñca dhaññañca     yañca aññaghare dhanaṃ
        dajjā sappuriso dānaṃ     disvā yācakamāgate
        anumodāhi me maddi      puttake dānamuttamanti.
     Tattha ādiyenevāti ādikena. Idaṃ vuttaṃ hoti sace te ahaṃ
ādito paṭṭhāya etamatthaṃ ācikkhissaṃ. Taṃ sutvā tava sokaṃ
saṇṭhāretuṃ asakkontiyā hadayaṃ phaleyya. Tasmā ādiyeneva te
maddi dukkhaṃ na akkhātumicchissaṃ. Gharamāgatoti idaṃ amhākaṃ

---------------------------------------------------------------------------------------------
page457.
Vasanaṭṭhānaṃ āgato. Arogā ca bhavāmhaseti yathā tathā mayaṃ
arogā homa jīvamānā avassaṃ putte brāhmaṇena nītepi
passissāmāti vadati. Yañca aññaghare dhananti yaṃ aññaghare
saviññāṇakāviññāṇakadhanaṃ. Dajjā sappuriso dānanti sappuriso uttamatthaṃ
patthento uraṃ bhinditvā hadayamaṃsaṃpi gahetvā dānaṃ dadeyyāti.
     Maddī āha
        anumodāmi te deva      puttake dānamuttamaṃ
        datvā cittaṃ pasādehi     bhiyyo dānaṃ dado bhava
        yo tvaṃ maccherabhūtesu     manussesu janādhipa
        brāhmaṇassa adā dānaṃ    sivīnaṃ raṭṭhavaḍḍhanoti.
     Tattha anumodāmi teti dasamāse kucchiyā dhāretvā vijāyitvā
divasassa dvitikkhattuṃ nahāpetvā pāyetvā bhojetvā ure
nipajjāpetvā paṭijaggi te puttakesu bodhisattena dinnesu sayaṃ pattiṃ
anumodanti evamāha. Iminā kāraṇena jānitabbaṃ pitāva dārakānaṃ
sāmikoti. Bhiyyo dānaṃ dado bhavāti mahārāja uttariṃpi punappunaṃ
dānaṃ dāyakova hohīti sudinnante dānaṃ cittaṃ pasādehi yo tvaṃ
maccherabhūtesu sattesu piyaputte adāsīti.
     Evaṃ vuttepi mahāsatto maddi kinnāmetaṃ kathesi sace hi
mayā putte datvā cittaṃ pasādetuṃ nābhavissa imāni me acchariyāni
nappavatteyyunti sabbāni paṭhavininnāditādīni kathesi. Tato maddī
tāneva acchariyāni pakittetvā dānaṃ anumodantī āha

---------------------------------------------------------------------------------------------
page458.
        Ninnāditā te paṭhavī      saddo te tidivaṅgato
        samantā vijjutā āgū     girīnaṃva paṭissutāti.
     Tattha vijjutā āgūti akālavijjulatā himavantappadese samantā
nicchariṃsu. Girīnaṃva paṭissutāti girīnaṃ paṭissutasaddā viya viravā
upaṭṭhahiṃsu
     tassa te anumodanti         ubho nāradapabbatā
     indo ca brahmā ca pajāpati ca somo yamo vessavaṇṇo ca rājā
     sabbe devā anumodandi      tāvatiṃsā saindakā
     iti maddī varārohā         rājaputtī yasassinī
     vessantarassa anumodi        puttake dānamuttamanti.
        Tattha nāradapabbatāti imepi te dve devanikāyā attano
vimānadvāre ṭhitāva sudinnaṃ vata te dānanti anumodanti. Tāvatisā
saindakāti indajeṭṭhakā tāvatiṃsāpi devā te dānaṃ anumodanti.
Evaṃ mahāsattena attano dāne vaṇṇite tameva vatthaṃ parivattitvā
mahārāja vessantara sudinnaṃ te dānanti. Maddīpi kho tatheva dānaṃ
vaṇṇetvā anumodamānā nisīdi. Tena satthā iti maddī varārohāti
gāthamāha
                     maddīpabbaṃ niṭṭhitaṃ.
     Evantesu aññamaññaṃ sammodanīyaṃ kathaṃ kathentesu sakko
devarājā cintesi ayaṃ vessantaramahārājā hiyyo jūjakassa paṭhaviṃ
unnādetvā dārake adāsi idāni naṃ koci hīnapuriso upasaṅkamitvā

---------------------------------------------------------------------------------------------
page459.
Sabbalakkhaṇasampannaṃ sīlavatiṃ maddiṃ yācitvā rājānaṃ ekakaṃ katvā
maddiṃ gahetvā gaccheyya tato esa anātho nippaccayo bhaveyya
yannūnāhaṃ brāhmaṇavaṇṇena naṃ upasaṅkamitvā maddiṃ yācitvā pāramikūṭaṃ
gāhāpetvā kassaci avisajjanīyaṃ katvā puna taṃ tasseva datvā
āgamissāmīti. So suriyuggamanavelāyaṃ tassa santikaṃ agamāsi.
     Tamatthaṃ pakāsento satthā āha
        tato ratyā vivasane     suriyassuggamanaṃ pati
        sakko brāhmaṇavaṇṇena   pāto nesaṃ adissathāti.
     Tattha pāto nesaṃ adissathāti pātova nesaṃ dvinnaṃ janānaṃ
paññāyamānarūpo purato aṭṭhāsi. Ṭhatvā ca pana paṭisanthāraṃ
karonto āha
        kacci nu bhoto kusalaṃ      kacci bhoto anāmayaṃ
        kacci uñchena yāpetha     kacci mūlaphalā bahū
        kacci ḍaṃsā ca makasā      appameva siriṃsapā
        vane bāḷamigākiṇṇe      kacci hiṃsā na vijjatīti.
     Evaṃ vuttepi mahāsatto tena saddhiṃ paṭisanthāraṃ karonto
āha
        kusalañceva no brahme    atho brahme anāmayaṃ
        atho uñchena yāpema     atho mūlaphalā bahū
        atho ḍaṃsā ca makasā      appameva siriṃsapā
        vane bāḷamigākiṇṇe      hiṃsā mayhaṃ na vijjati

---------------------------------------------------------------------------------------------
page460.
        Satta no māse vasataṃ     araññe jīvisokinaṃ
        idaṃpi dutiyaṃ passāma       brāhmaṇaṃ devavaṇṇinaṃ
        ādāya veluvaṃ daṇḍaṃ      dhārentaṃ ajinakkhipaṃ
        svāgatante mahābrahme   atho te adurāgataṃ
        anto pavisa bhaddante     pāde pakkhālayassu te
        tiṇḍukāni piyālāni       madhuke kāsamāriyo
        phalāni khuddakappāni       bhuñja brahme varaṃ varaṃ
        idaṃpi pānīyaṃ sītaṃ         ābhataṃ girigabbharā
        tato piva mahābrahme     sace tvaṃ abhikaṅkhasīti.
     Evaṃ tena saddhiṃ paṭisanthāraṃ katvā mahāsatto āha
        atha tvaṃ kena vaṇṇena     kena vā pana hetunā
        anuppattosi brahāraññaṃ    taṃ me akkhāhi pucchitoti.
     Iti so tassa āgamanakāraṇaṃ pucchi. Atha naṃ sakko mahārāja
ahaṃ mahallako idhāgacchanto tava bhariyaṃ maddiṃ yācituṃ āgatomhi
taṃ me dehīti vatvā gāthamāha
        yathā vārīvaho pūro      sabbakālaṃ na khīyati
        evantaṃ yācitāgacchiṃ      bhariyaṃ me dehi yācitoti.
     Avaṃ vuttepi mahāsatto hiyyo me brahmaṇassa dārakā dinnā
ahaṃ araññe ekakova hutvā kathante maddiṃ dassāmīti avatvā
pasāritahatthe sahassatthavikaṃ ṭhapento viya asajjitvā avajjitvā
anolīnamānaso hutvā giriṃ unnādento viya imaṃ gāthamāha

---------------------------------------------------------------------------------------------
page461.
        Dadāmi na vikampāmi        yaṃ maṃ yācasi brāhmaṇa
        santaṃ nappaṭiguyhāmi        dāne me ramate manoti.
     Tattha sanataṃ nappaṭiguyahāmīti saṃvijjamānaṃ na niguyhāmi.
     Evañca pana vatvā mahāsatto sīghameva kamaṇḍalunā udakaṃ
āharitvā udakaṃ brāhmaṇassa hatathe pātetvā piyabhariyaṃ
brāhmaṇassa adāsi. Taṃkhaṇaññeva heṭṭhāvuttappakārāni sabbāni
acchariyāni pāturahesuṃ.
     Tamatthaṃ pakāsento satathā āha
        maddiṃ hatthe gahetvāna     udakassa kamaṇḍaluṃ
        brāhmaṇassa adā dānaṃ     sivīnaṃ vaṭṭhavaḍḍhano
        tadāsi yaṃ bhiṃsanakaṃ          tadāsi lomahaṃsanaṃ
        maddiṃ pariccajantassa        medanī samakampatha
        nevassa maddī bhakuṭī        na sandhīyati na rodati
        pekkhatevassa tuṇhiyā      esa jānāti yaṃ varanti.
     Tattha vadā dānanti ambho brāhmaṇa madditopi me sataguṇena
sahassahaguṇena satasahassaguṇena sabbaññutañāṇameva piyataraṃ idaṃ
me dānaṃ sabbaññutañāṇapaṭivedhassa paccayo hotūti vatvā dānaṃ
adāsi.
     Vuttampi cetaṃ
        jāliṃ kaṇhājinaṃ dhītaṃ        maddiṃ deviṃ patibbataṃ
        cajjamāno na cintesiṃ      bodhiyāyeva kāraṇā

---------------------------------------------------------------------------------------------
page462.
        Na me dessā ubho puttā  maddī devī naappiyā
        sabbaññutaṃ piyaṃ mayhaṃ        tasmā piye adāsahanti.
     Tattha samakampathāti paṭhavī udakapariyantaṃ katvā kampittha.
Nevassa maddī bhakuṭīti bhikkhave tasmiṃ khaṇe maddiyā mahallakabrāhmaṇassa
maṃ rājā detīti kodhavasena mukhe bhakuṭīpi nāhosi.
Na sandhīyati na rodatīti sāmikimaṃ olokesīti neva maṅku ahosi na
akkhīni pūretvā rodati. Atha jo tuṇhiyā hutvā mādisaṃ
itthīratanaṃ dadamāno na nikkāraṇā dassati. Esova yaṃ varaṃ
jānātīti phullapadumavaṇṇaṃ assa mukhaṃ pekkhateva olokiyamānā
ṭhitāti attho.
     Atha mahāsatto kīdisā maddīti tassā mukhaṃ olokesi.
Sā kiṃ maṃ deva mukhaṃ olokesīti vatvā sīhanādaṃ nadantī imaṃ
gāthamāha
        komārī yassāhaṃ bhariyā    sāmiko mama issaro
        yassicche tassa maṃ dajjā   vikkīṇeyya haneyya vāti.
     Tattha yassāti yassa tavāhaṃ komāriyā bhariyā so tvañceva
mama sāmiko issaro ca nāma āsi yassicchati tassa vā dadeyya
dhanena vā atthe sati maṃ vikkīṇeyya maṃsena vā atthe sati
haneyya tasmā yaṃ vo ruccati taṃ karotha nāhaṃ kujjhāmīti.
     Atha sakko tesaṃ paṇītajjhāsayaṃ viditvā tassa thutiṃ akāsi.
     Tamatthaṃ pakāsento satthā āha

---------------------------------------------------------------------------------------------
page463.
        Tesaṃ saṅkappamaññāya       devindo etadabravi
        sabbe jitā te paccuhā    ye dibbā ye ca mānusā
        ninnāditā te paṭhavī       saddo te tidivaṅgato
        samantā vijutā āgū       girīnaṃ patissutā
        tassa te anumodanti       ubho nāradapabbatā
               indo ca brahmā ca pajāpati ca
               somo yamo vessavaṇṇo ca rājā
        sabbe devā anumodanti    dukkaraṃ hi karoti so
        duddadaṃ dadamānānaṃ         dukkaraṃ kammakubbataṃ
        asanto nānukubbanti       sataṃ dhammo duranvayo
        tasmā satañcā satañca      nānā hoti ito gati
        asanto nirayaṃ yanti        santo saggaparāyanā
        yametaṃ kumāre adadā      bhariyaṃ adadā vane vasaṃ
        brahmayānamanokkamma       sagge te taṃ vipaccatūti.
     Tattha paccuhāti paccathikā. Dibbāti dibbasampattipaṭibāhakā.
Mānusāti manussasampattipaṭibāhakā. Ke pana teti
macchariyadhammā te sabbe puttadāraṃ dentena mahāsattena jitā.
Tenāha sabbe jitā te paccuhāti. Dukkaraṃ hi karoti soti so
vessantaro rājā ekakova araññe vasanto bhariyaṃ brāhmaṇassa
dento dukkaraṃ karotīti evaṃ te sabbe devā anumodantīti vadati.
Yametanti gāthaṃ anumodanaṃ karonto āha. Vane vasanti vane

---------------------------------------------------------------------------------------------
page464.
Vasanto. Brahmayānanti seṭṭhayānaṃ tividho hi sucaritadhammo evarūpo
ca dānadhammo ariyamaggassa paccayo hotīti brahmayānanti vuccati.
Tasmā yantaṃ idaṃ ajja dānaṃ dadato nipphannaṃ brāhmayānaṃ apāyabhūmiṃ
anokkamitvā. Sagge te taṃ vipaccatūti vipākapariyosāneva
sabbaññutañaṇassa dāyakaṃ hotūti.
     Evamassa sakko anumodanaṃ katvā idāni mayā idheva papañcaṃ
akatvā imaṃ imasseva datvā gantuṃ vaṭṭatīti cintetvā āha
        dadāmi bhoto bhariyaṃ      maddiṃ sabbaṅgasobhaṇaṃ
        tavañceva maddiyā channo  maddī ca patinā saha
        yathā payo ca saṅkho ca   ubho samānavaṇṇino
        evaṃ tuvañca maddī ca     samānamanacetasā
        avaruddhettha araññasmiṃ    ubho sammatha assame
        khattiyā gottasampannā   sujātā mātupetito
        yathā puññāni kayirātha    dadantā aparāparanti.
     Tattha channoti anurūpo. Ubho samānavaṇṇinoti samānavaṇṇā
ubhopi parisuddhāyeva. Samānamanacetasāti ācārādīhi
samānena manasaṃkhātena cetasā samannāgatā. Avaruddhetthāti raṭṭhato
pabbājitā hutvā ettha araññe vasatha. Yathā puññānīti yathā
jetuttaranagare vo bahūni puññāni katāni hiyyo puttānaṃ ajja
bhariyāya dānavasenapi katānīti ettakeneva paritosaṃ akatvā tato
uttariṃpi aparāparaṃ dadantā yathānurūpāni puññāni kareyyātha yevāti.

---------------------------------------------------------------------------------------------
page465.
     Atha sakko mahāsattassa maddiṃ paṭicchādetvā varaṃ dātuṃ
attānaṃ ācikkhanto āha
        sakkohamassami devindo    āgatosmi tavantike
        varaṃ varassu rājisi        vare aṭṭha dadāmi teti.
     Kathento kathentoyeva dibbattabhāvena jalanto taruṇasuriyo
viya ākāse aṭṭhāsi.
     Tato bodhisatto varaṃ gaṇhanto āha
        varañce me ado sakka    sabbabhūtānamissara
        pitā maṃ anumodeyya      ito pattaṃ sakaṃ gharaṃ
        āsanena nimanteyya      paṭhametaṃ varaṃ vare
        purisassa vadhaṃ na roceyyaṃ   api kibbisakārakaṃ
        vajjaṃ vadhamhā moceyyaṃ    dutiyetaṃ varaṃ vare
        ye vuḍḍhā ye ca daharā   ye ca majjhimaporisā
        mameva upajīveyyuṃ        tatiyetaṃ varaṃ vare
        paradāraṃ na gaccheyyaṃ      sadārapasuto siyaṃ
        thīnaṃ vasaṃ na gaccheyyaṃ      catutthetaṃ varaṃ vare
        putto me sakka jāyetha   so ca dīghāyuko siyaṃ
        dhammena jine paṭhaviṃ       pañcametaṃ varaṃ vare
        tato ratyā vivasane      suriyassuggamanaṃ pati
        dibyā bhakkhā pātubhaveyyuṃ  chaṭṭhametaṃ varaṃ vare
        dadato me na khīyetha      datvā nānutappeyyahaṃ

---------------------------------------------------------------------------------------------
page466.
        Dadaṃ cittaṃ pasādeyyaṃ      sattametaṃ varaṃ vare
        ito vimuccamānāhaṃ       saggagāmī visesagū
        anibbattī tato assaṃ      aṭṭhametaṃ varaṃ vareti.
     Tattha anumodeyyāti sampaṭiccheyya na kujjheyya. Ito
pattanti imamhā araññā sakaṃ gharaṃ anuppattaṃ. Āsanenāti
rājāsanena rajjaṃ me detūti vadati. Api kibbisakārakanti rājā
hutvā rājāparādhikaṃpi vajjhaṃ vadhamhā moceyyaṃ evarūpassapi me vadho
nāma mā ruccatu. Mameva upajīveyyunti sabbe te mamaññeva
upajīveyyuṃ. Dhammena jineti dhammena jinetu samena rajjaṃ kāretūti
attho. Visesagūti visesagamano hutvā tusitapure nibbattī homīti
vadati. Anibbattī tato assanti tato tusitabhavanato cavitvā
manussattaṃ āgatova punabbhaveva anibbattī assaṃ sabbaññutaṃ
pāpuṇeyyanti vadati.
     Tamatthaṃ pakāsento satthā āha
        tassa taṃ vacanaṃ sutvā       devindo etadabravi
        aciraṃ vata te tāto       pitā taṃ daṭṭhumessatīti.
     Tattha daṭṭhumessatīti mahārāja tava pītā acireneva taṃ
passitukāmo hutvā idhāgamissati āgantvā ca pana te setacchattaṃ
datvā jetuttaranagarameva nessati sabbe te manorathā
matthakampāpunisasanti mā cintayi appamatto hohi mahārājāti.
     Evaṃ mahāsattassa ovādaṃ datvā sakko sakaṭṭhānameva gato.

---------------------------------------------------------------------------------------------
page467.
     Tamatthaṃ pakāsento satthā āha
        idaṃ vatvāna maghavā        devarājā sujampati
        vessantare varaṃ datvā     saggakāyaṃ apakkamīti.
     Tattha vessantareti vessantarassa. Apakkamīti gato
anuppattoyevāti.
                     Sakkapabbaṃ niṭṭhitaṃ.
     Tadā bodhisatto ca maddī ca sammodamānā sakkadattiye
assame vasiṃsu. Atha jūjakopi kumāre gahetvā saṭṭhīyojanamaggaṃ
paṭipajji. Devatā kumārānaṃ ārakkhamakariṃsu. Jūjakopi suriye
atthaṅgamite kumāre gacche bandhitvā bhūmiyaṃ nipajjāpetvā sayaṃpi
caṇḍavāḷamigabhayena rukkhaṃ āruyha sākhāviṭapassabbhantare sayati.
     Tasmiṃ khaṇe eko devaputto vessantaravaṇṇenāgantvā atha
ekādevadhītā maddīvaṇṇenāgantvā dve kumāre mocetvā tesaṃ
hatthapāde sambāhitvā nahātvā maṇḍetvā dibbabhojanaṃ
bhuñjāpetvā sabbālaṅkārena alaṅkaritvā dibbasayane sayāpetvā yāva
aruṇuggamanakāle puna bandhākāreneva nipajjāpetvā antaradhāyanti.
Evaṃ te devatāsaṅgahena arogā hutvā gacchanti. Etāya rattiyā
vibhātāya rukkhā oruyha mukhodakaṃ dantakaṭṭhaṃ khāditvā so phalāphalaṃ
paribhuñjitvā tadā jūjako dve dārake gahetvā ekamaggaṃ gantvā
kāliṅgaraṭṭhaṃ gacchāmīti cintetvā gantvā dve magge disvā ekaṃ
maggaṃ kāliṅgaraṭṭhaṃ ekaṃ maggaṃ jetuttaranagaraṇcāti devatāvigahito hutvā

---------------------------------------------------------------------------------------------
page468.
Kāliṅgaraṭṭhamaggaṃ pahāya ekamaggaṃ jetuttaranagaraṃ disvā ayaṃ kāliṅgaraṭṭhaṃ
gamanamaggoti saññāya dve dārake ānesi. Kāliṅgaraṭṭhaṃ
gacchāmīti giriduggānaṃ pabbatapādaṃ atikkamma aḍḍhamāsena
jetuttaranagaraṃ sampatto.
     Taṃ divasaṃ paccūsakāle sañjayo sivimahārājā supinaṃ passi.
Evarūpopi supino ahosi rañño mahāvinicchaye nisinnassa eko
puriso kaṇho dve padumāni āharitvā rañño hatthe ṭhapesi.
Rājā tāni gahetvā dvīsu kaṇṇesu pilandhati tesaṃ reṇū bhassitvā
rañño ure patanti. So pabujjhitvā pātova supinapāṭhake
brāhmaṇe pakkosāpetvā rājā pucchi. Te brāhmaṇā
cirappavuṭṭhā te deva bandhavā āgamissantīti byākariṃsu taṃ sutvā rājā
tuṭṭho te uyyojetvā pātova sīsaṃ nhātvā nānaggarasabhojanaṃ
bhuñjitvā sabbābharaṇālaṅkārehi attānaṃ aliṅkaritvā mahāvinicchaye
nisīdi. Devatā brāhmaṇaṃ dvīhi kumārehi saddhiṃ ānetvā
rājaṅgaṇe ṭhapayiṃsu. Tasmiṃ khaṇe rājā maggaṃ olokento dve kumāre
disvā āha
        kassetaṃ mukhamābhāti     hemaṃvuttattamagginā
        nikkhaṃva jātarūpassa      ukkāmukhapahaṃsitaṃ
        ubho sadisapaccaṅgā     ubho sadisalakkhaṇā
        jālissa sadiso eko   ekā kaṇhājinā yatha
        sīhā vilāva nikkhantā   ubho sampattirūpakā

---------------------------------------------------------------------------------------------
page469.
        Jātarūpamayāyeva       ime dissanti dārakāti.
     Tattha vuttattamaggināti uttattaṃ agginā. Sīhā vilāva
nikkhantāti suvaṇṇaguhātova nikkhantasīho viya.
     Evaṃ rājā tīhi gāthāhi kumāre vaṇṇetvā ekaṃ amaccaṃ
byattaṃ susikkhitaṃ āṇāpesi gaccha tvaṃ brāhmaṇaṃ dvīhi dārakehi
saddhiṃ ānehīti. So taṃ sutvā uṭṭhāya vegena gantvā brāhmathaṃ
davīhi dārakehi saddhiṃ ānetvā rañño dassesi. Atha rājā
brāhmaṇaṃ pucchanto āha
        kuto nu tvaṃ bhāradvāja   ime ānesi dārake
        ajja raṭṭhamanuppa        kuto āgacchasi brāhmaṇāti.
     Jūjako āha
        mayhante dārakā deva   dinnā cittena sañjaya
        ajja paṇṇarasā rattī     yato laddhā me dārakāti.
     Taṃ sutvā rājā sañjayo āha
        kena vācāya peyyena   sammā ñāyena saddahe
        ko te taṃ dānamadadā    puttake dānamuttamanti.
     Tattha dinnā cittenāti tuṭṭhena pasannena. Ajja paṇṇarasā
rattīti mayā imesaṃ laddhadivasato paṭṭhāyayeva ajja paṇṇarasā
rattīti vadati. Tattha kena vācāya peyyenāti brāhmaṇa kena
piyavacanena te tayā laddhā. Sammā ñāyena saddaheti musāvādaṃ akatvā
sammādeva ñāyena kāraṇena amhe saddahāpeyyāsi. Puttaketi

---------------------------------------------------------------------------------------------
page470.
Attano piyaputtake uttamaṃ dānaṃ katvā ko te etaṃ adadā.
     Jūjako āha
        yo yācataṃ patiṭṭhāsi        bhūtānaṃ dharaṇīriva
        so me vessantaro rājā   puttedāsi vane vasaṃ
        yo yācataṃ gati āsi        savantīnaṃva sāgaro
        so me vessantaro rājā   puttedāsi vane vasanti.
     Tattha patiṭṭhāsīti patiṭṭhā āsi
     taṃ sutvā amaccā vessantaraṃ garahamānā āhaṃsu
        dukkaṭaṃ vata bho raññā       saddhena gharamesinā
        kathaṃ nu puttake dajjā       araññe avaruddhako
        imaṃ bhonto nisāmetha       yāvantettha samāgatā
        kathaṃ vessantaro           rājā puttedāsi vane vasaṃ
        dāsaṃ dāsiñca so          dajjā assaṃ vāssatarīrathaṃ
        hatthiñca kuñjaraṃ dajjā       kathaṃ nu puttake dajjā
        suvaṇṇaṃ rajataṃ silaṃ           muttā veḷuriyāmaṇi
        pabāḷaratanaṃ dajjā          kathaṃ so dajjā dāraketi.
     Tattha saddhenāti bho saddhenāpi saddhāya sampannenapi satā.
Gharamesināti gharāvāsaṃ vasantena raññā idaṃ dukkaṭaṃ vata ayuttaṃ vata
kataṃ. Avaruddhakoti raṭṭhā pabbājito vessantaro araññe
vasanto. Imaṃ kontoti bhonto nagaravāsino yāvanto ettha samāgatā
sabbe imaṃ nisāmetha upadhāretha kathaṃ nāmeso attano puttake

---------------------------------------------------------------------------------------------
page471.
Dāse katvā ādāsi kena nāmena evarūpaṃ katapubbanti
adhippāyenevamāhaṃsu. Dajjāti dāsādīsu yaṃkiñci dhanaṃ detu. Kathaṃ so
dajjā dāraketi ime pana dārake kena kāraṇena adāsīti āhaṃsu.
     Taṃ sutvā kumāro pitu garahaṃ asahanto vātābhihatassa
sineruno attano bāhunā upatthambhento viya imaṃ gāthamāha
        yassa nāssa ghare dāso     asso vāssatarīratho
        hatthī ca kuñjaro nāgo      kiṃ so dajjā pitāmahā
        yassa nāssassame silaṃ       suvaṇṇarajataṃ maṇi
        pabāḷaharatanaṃ ceva          kiṃ so dajjā pitāmahāti.
     Taṃ sutvā sañjayo āha
        dānamassa pasaṃsāma          nāvanindāma potaka
        kathaṃ nu hadayaṃ āsi          tumhe datvā vanibbaketi.
     Tattha dānamassa pasaṃsāmāti potaka mayaṃ tava pituno dānaṃ
pasaṃsāma na nindāmāti.
     Taṃ sutvā kumāro āha
        pitā mayhaṃ mahārāja        amhe datvā vanibbake
        sutvāna kalūnaṃ vācaṃ         acchakaṇhāya bhāsitaṃ
        dukkhassa hadayaṃ āsi         atho uṇhaṃpi assasi
        rohiṇīheva tāmbakkhī        pitā assūni vattayīti.
     Tattha dukkhassāti pitāmahā mama bhaginiyā kaṇhājināya vuttaṃ
etaṃ vacanaṃ sutvā tassa hadayaṃ dukkhaṃ āsi. Rohiṇīheva tāmbakkhīti

---------------------------------------------------------------------------------------------
page472.
Tāmbavaṇṇā rohiṇī viya tāmbakkhīhi mama pitā tasmiṃ khaṇe
lohitaassūni pavattayīti idāni taṃ kaṇhājināya vacanaṃ dassento āha
        yantaṃ kaṇhājināvoca        ayaṃ maṃ tāta brāhmaṇo
        laṭṭhiyā paṭikoṭeti         ghare jātaṃva dāsiyaṃ
        na cāyaṃ brāhmaṇo tāta     dhammikā honti brāhmaṇā
        yakkho brāhmaṇavaṇṇena      khādituṃ tāta neti no
        nīyamānā pisācena         kinnu tāta udikkhasīti.
     Atha so te brāhmaṇassa hatthato amuñcanteyeva disvā
rājā gāthamāha
        rājaputtī ca vo mātā      rājaputto ca vo pitā
        pubbe me aṅkamāruyha      kinnu tiṭṭhatha ārakāti.
     Tattha pubbe meti tumhe ito pubbe maṃ disvā vegenāgantvā
mama aṅkamāruyha idāni kinnu kho kāraṇaṃ ārakā
tiṭṭhathāti.
     Jālikumāro āha
        rājaputtī ca no mātā      rājaputto ca no pitā
        dāsā mayaṃ brāhmaṇassa      tasmā tiṭṭhāma ārakāti.
     Tattha dāsā mayanti pubbe mayaṃ deva rājaputtāti jānāma
idāni pana mayaṃ brāhmaṇassa dāsā na tumhākaṃ nattāroti.
     Rājā sañjayo āha
        mā sammevaṃ avacuttha        dayhate hadayaṃ mama

---------------------------------------------------------------------------------------------
page473.
        Citakāyaṃva me kāyo        āsane na sukhaṃ labhe
        mā sammevaṃ avacuttha        bhiyyo sokaṃ janetha maṃ
        nikkīṇissāmi dabbena        na vo dāsā bhavissatha
        kimagghiyaṃ hi vo tāta        brāhmaṇassa pitā adā
        yathābhūtaṃ me akkhātha        paṭipādentu brāhmaṇanti
     tattha sammāti piyavacanaṃ. Citakāyaṃva me kāyoti idāni
mama kāyo aṅgāracitakāyaṃ āropito viya. Janetha manti janetha
me ayameva pāṭho. Nikkīṇissāmi dabbenāti dhanaṃ datvā
mocessāmi. Kimagghiyanti kiṃ agghaṃ katvā. Paṭipādentūti dhanaṃ
paṭicchādentu.
     Taṃ sutvā kumāro āha
        sahassagghaṃ hi maṃ tāta        brāhmaṇassa pitā adā
        acchaṃ kaṇhājinaṃ kaññaṃ        hatthiādisatena vāti.
     Tattha sahassagghamhi manti deva maṃ tāto nikkhasahassa
agghāpetvā tassa adāsi. Acchanti kaniṭṭhaṃ pana me kaṇhājinaṃ kaññaṃ.
Hatthiādisatenāti hatthinā assena ca rathena cāti sabbesaṃ etesaṃ
satānaṃ satena antamasopi mañcapīṭhake upādāya sabbasatena agghāpesīti
āha.
     Taṃ sutvā rājā kumārānaṃ nikkayaṃ dāpento āha
        uṭṭhehi katte taramāno     brāhmaṇassa avākara
        dāsīsataṃ dāsasataṃ           gavaṃ hatthūsabhaṃ sataṃ

---------------------------------------------------------------------------------------------
page474.
        Jātarūpasahassañca           potānaṃ dehi nikkayanti.
     Tattha avākarāti dehi. Nikkayanti agghassa mūlaṃ dehi.
     Taṃ sutvā kattā tathā katvā kumārānaṃ agghassa mūlaṃ
brāhmaṇassa khippaṃ dāpesi.
     Tamatthaṃ pakāsento satthā āha
        tato kattā taramāno       brāhmaṇassa avākari
        dāsīsataṃ dāsasataṃ           gvaṃ hatthusabhaṃ sataṃ
        jātarūpasahassañca           potānaṃdāsi nikkayanti.
     Tattha avākarīti adāsi. Nikkayanti agghassa mūlaṃ dehi.
     Evaṃ brāhmaṇassa sabbasatañca nikkhasahassañca kumārānaṃ
nikkayaṃ adāsi. Sattabhūmikañca pāsādaṃ tassa adāsi. Tato
paṭṭhāya brāhmaṇassa mahāparivāro ahosi. So dhanaṃ paṭisāmetvā
pāsādaṃ abhiruyha mahāpallaṅke nisīditvā sādhurasabhojanaṃ
bhuñjitvā mahāsayane nipajji.
     Tamatthaṃ pakāsento satthā āha
        dāsīsataṃ dāsasataṃ          gvaṃ hatthusabhaṃ sataṃ
        assatarīrathañceva          sabbabhoge sataṃ sataṃ
        jātarūpasahassañca          brāhmaṇassa dhanesino
        accāyikassa luddassa       potānaṃdāsi nikkayanti.
     Atha sañjayo mahārājā kumārepi sīsaṃ nahāpetvā bhojanaṃ
bhuñjāpetvā dve kumāre alaṅkaritvā sīsaṃ cumbitvā ekaṃ

---------------------------------------------------------------------------------------------
page475.
Ayyako ekaṃ ayyikāti dve khattiyā uccaṅke upaveseyyuṃ.
     Tamatthaṃ pakāsento satthā āha
        nikkīṇitvā nahāpetvāna    bhojayitvāna dārake
        samalaṅkaritvā bhaṇḍehi      uccaṅke upavesayuṃ
        sīsaṃ nahāte sucivatthe      sabbābharaṇabhūsite
        rājā aṅke karitvāna     ayyako paripucchatha
        kuṇḍale ghusite māle      sabbālaṅkārabhūsite
        rājā aṅke karitvāna     idaṃ vacanamabravi
        kacci ubho arogā te     jāli mātāpitā tava
        kacci uñchena yāpenti     kacci mūlaphalā bahū
        kacci ḍaṃsā ca makasā       appameva siriṃsapā
        vane bāḷamigākiṇṇe       kacci hiṃsā na vijjatīti.
     Tattha kuṇḍaleti kuṇḍalāni pilandhāpetvā. Ghusiteti ugghosite
manorammaravaṃ ravante kuṇḍale. Māleti ubho tāni pupphāni
pilandhāpetvā. Aṅke karitvānāti jālikumāraṃ aṅke nisīdāpetvā.
     Taṃ sutvā jālikumāro āha
        atho ubho arogā te     deva mātāpitā mama
        atho uñchena yāpenti     atho mūlaphalā bahū
        atho ḍaṃsā ca makasā       appameva siriṃsapā
        vane bāḷamigākiṇṇe       hiṃsā nesaṃ na vijjati
        khanantālukalambāni         viḷānitakkalāni ca

---------------------------------------------------------------------------------------------
page476.
        Kolambalā takkaṃ veḷuṃ       sā no āhacca posati
        yañceva sā āharati       vanamūlaphalahāriyā
        taṃ no sabbe samāgantvā   rattiṃ bhuñjāma no divā
        ammā ca no kīsā paṇḍu    āharantī dumapphalaṃ
        vātātapena sukhumālī       padumaṃ hatthagatamiva
        ammāya patanūkesā        vicarantyā brahāvane
        vane bāḷamigākiṇṇe       khaggadīpinisevite
        kesesu jaṭaṃ bandhitvā      kacche jallamadhārayi
        dhārento brāhmaṇavaṇṇaṃ    āsadañca masañjaṭaṃ
        cammavāsī chamā seti       jātavedaṃ namassatīti.
     Tattha khanantālukalambānīti ālūni ca kalambāni ca khananti
iminā mātāpitūnaṃ kicchena jīvitaṃ vaṇṇeti. Tannoti ettha noti
nipātamattaṃ. Padumaṃ hatthagatamivāti hatthena parimadditaṃ padumaṃ viya
jātā. Patanūkesāti deva ammāya me brahāvane vicarantiyā te
bhamarapattavaṇṇā kāḷakesā rukkhasākhādīhi viluttā patanūkesā jātā.
Jallamadhārayīti ubhohi kacchehi jallikaṃ dhāreti kiliṭṭhavesena vicaratīti.
     So evaṃ mātu dukkhitabhāvaṃ kathetvā puna ayyakaṃ codento
imaṃ gāthamāha
        puttā piyā manussānaṃ      lokasmiṃ udapajjiṃsu
        na hi nūnamhākaṃ ayyakassa    putte sineho ajāyathāti.
     Tattha udapajjiṃsūti uppajjanti.

---------------------------------------------------------------------------------------------
page477.
     Tato rājā attano dosaṃ āvikaronto āha
        dukkaṭañca hi no pota      bhūnahaccaṃ kataṃ mayā
        yohaṃ sivīnaṃ vacanā         pabbājesiṃ adūsakaṃ
        yaṃ me kiñci idha atthi      dhanadhaññañca vijjati
        etu vessantaro rājā    siviraṭṭhe pasāsatūti.
     Tattha potāti pota jālikumāra etaṃ amhākaṃ dukkaṭaṃ.
Bhūnahaccanti vuḍḍhighātakammaṃ. Yaṃ me kiñcīti yaṃ me kiñci idha
atthi sabbametaṃ te pituno demi. Siviraṭṭhe pasāsatūti imasmiṃ
nagare so rājā hutvā pasāsatu.
     Jālikumāro āha
        na deva mayhaṃ vacanā       ehiti sivisuttamo
        sayameva devo gantvāna    siñca bhogehi atrajanti.
     Tattha sivisuttamoti siviseṭṭho. Siñcāti mahāmegho viya
vuṭṭhiyā bhogehi abhisiñca.
     So tassa vacanaṃ sutvā senāguttaṃ pakkosāpetvā
mahābheriñcārāpetvā āṇāpesi.
     Tamatthaṃ pakāsento satthā āha
        tato senāpatiṃ rājā      sañjayo ajjhabhāsatha
        hatthi assā rathā patti     senā sannāhayantu naṃ
        negamā ca maṃ anventu     brāhmaṇā ca purohitā
        tato saṭṭhīsahassāni        yodhino cārudassanā

---------------------------------------------------------------------------------------------
page478.
        Khippamāyantu sannaddhā      nānāvatthehi alaṅkatā
        nīlavatthādharāneke        pītāneke nivāsitā
        aññe lohitauṇhīsā       suddhāneke nivāsitā
        khippamāyantu sannaddhā      nānāvatthehi alaṅkatā
        himavā yathā gandharo       pabbato gandhamādano
        nānārukkhehi sañchanno     mahābhūtagaṇālayo
        osathehi ca dibbehi       disā bhāti pavāti ca
        khippamāyantu sannaddhā      disā bhantu pavantu ca
        tato nāgasahassāni        yojayantu catuddasa
        suvaṇṇakacche mātaṅge      hemakappanivāsase
        āruḷhe gāmaṇīyebhi       tomaraṃ kusapāṇibhi
        khippamāyantu sannaddhā      hatthikhandhehi dassitā
        tato assasahassāni        yojayantu catuddasa
        ājāniye ca jātiye      sindhave sīghavāhane
        ārūḷhe gāmaṇīyebhi       illiyācāpadhāribhi
        khippamāyantu sannaddhā      assapiṭṭhe alaṅkatā
        tato rathasahassāni         yojayantu catuddasa
        ayosukatanemiyo          suvaṇṇacitrapokkhare
        āropentu dhaje tattha     cammāni kavacāni ca
        vipphālentu ca cāpāni     daḷhadhammā pahārino
        khippamāyantu sannaddhā      rathesu rathajīvinoti.

---------------------------------------------------------------------------------------------
page479.
     Tattha sannāhayantūti āvudhāni sannayhantu. Saṭṭhīsahassānīti
mama puttena sahajātā saṭṭhīsahassā amaccā. Nīlavatthādharāneketi
eke nīlavatthādharā nīlavatthāni nivāsitā hutvā āyantu.
Mahābhūtagaṇālayoti yakkhagaṇānaṃ ālayo. Disā bhantu pavantu cāti
vuttappakārā himavā viya ābharaṇavilepanādīhi obhāsayantu ceva
pavāyantu ca. Hatthikkhandhehīti te hatthigāmino hatthikkhandhehi
khippamāyantu. Dassitāti dassitavibhūsanā. Ayosukatanemiyoti
ayena suṭṭhu parikkhitanemiyo. Suvaṇṇacitrapokkhareti suvaṇṇena
khacitapokkhare evarūpe catuddasasahassarathe yojayantūti vadati.
Vipphālentūti āropentu.
     Evaṃ rājā senāṅgaṃ taṃ vicāretvā puttassa me jetuttaranagarato
yāva vaṅkatapabbatā aṭṭhausabhavitthārato āgamanamaggaṃ samatalaṃ
alaṅkaritvā maggālaṅkāratthāya idañcidañca karothāti āṇāpento
āha
        lājā olokiyā pupphā     mālāgandhavilepanā
        aggiyāni patiṭṭhantu         yena maggena ehiti
        gāme gāme sataṃ kumbhā     merayassa surāya ca
        maggamhi patitā ṭhantu        yena maggena ehiti
        maṃsā pūvā ca saṃkulyā       kummāsā macchasaṃyutā
        maggamhi patitā ṭhantu        yena maggena ehiti
        sappi telaṃ dadhi khīraṃ         kaṅgupiṭṭhā bahū surā

---------------------------------------------------------------------------------------------
page480.
        Maggamhi patitā ṭhantu        yena maggena ehiti
        āḷārikā ca sūdā ca       naṭṭanāṭakagāyikā
        pāṇissarā kumbhathūniyo       muddikā sokajjhāyikā
        āhayantu sabbavīṇāyo       bheriyo dindimāni ca
        kharamukhāni dhamantu           nadantu ekapokkharā
        mudiṅgā paṇḍavā saṃkhā       godhā parivadentikā
        dindimāni ca haññantu        kuṭumbā dindimāni cāti.
     Tattha lājā olokiyā pupphāti lājehi saddhiṃ lājapañcamākāni
pupphāni okīraṇapupphāni paṭiyādethāti āṇāpesi. Mālāgandhavilepanā
maggamhi vitānesu olambakamālāni ceva gandhavilepanāni
ca. Agghiyāni cāti pupphagghiyāni ca ratanagghiyāni ca yena
maggena mama putto ehiti tattha magge tiṭṭhantu. Gāme gāmeti
gāmadvāre gāmadvāre patiṭṭhite. Patitā ṭhantūti pipāsitānaṃ
pivanatthāya patiyāditā hutvā surāmerayakumbhādīni tiṭṭhantu.
Macchasaṃyutāti macchehi saṃyuttā. Kaṅgupiṭṭhāti kaṅgupiṭṭhamayā.
Muddikāti maṇḍakagāyikā. Sokajjhāyikāti māyākārā aññepi
vā yekeci upannasokaharaṇasamatthā sokajjhāyikāti vuccanti.
Kharamukhānīti sāmuddikā mahāsaṃkhā dakkhiṇāvaṭṭā. Saṃkhāti muṭṭhisaṃkhā
nāḷikasaṃkhāti dve saṃkhā. Godhā parivadentikā dindimāni kuṭumbāni
cāti imāni cattāri turiyāneva.
     Evaṃ rājā maggālaṅkāraṃ vicāresi. Tadā jūjakopi pamāṇātikkantaṃ

---------------------------------------------------------------------------------------------
page481.
Bhuñjitvā jirāpetuṃ asakkonto tattheva kālamakāsi.
Atha rājā tassa sarīrakiccaṃ kārāpetvā nagare mahābheriñcārāpetvā
yekeci tassa ñātakā imāni te gaṇhantūti kiñci tassa ñātakaṃ
apassitvā sabbaṃ dhanaṃ puna attanoyeva koṭṭhāgāre saṃharāpesi.
Atha rājā sattameva divase sabbā dvādasaakkhobhiṇī senāyo
sannipatiṃsu. Rājā mahantena parivārena jālikumāraṃ magganāyakaṃ
katvā senaṃ ādāya nagarā nikkhami.
     Tamatthaṃ pakāsento satthā āha
        sā senā mahatī āsi       uyyuttā sivibāhiṇī
        jālinā magganāyena        vaṅkaṃ pāyāsi pabbataṃ
        koñcaṃ nadati mātaṅgo       kuñjaro saṭṭhihāyano
        kacchāya bajjhamānāya        koñcaṃ nadati vāraṇo
        ājāniyā hasissanti        nemighoso ajāyatha
        nabhaṃ rajo acchādehi        uyyuttā sivibāhiṇī
        sā senā mahatī āsi       uyyuttā hārihārinī
        jālinā magganāyena        vaṅkaṃ pāyāsi pabbataṃ
        te pāviṃsu brahāraññaṃ       bahusākhaṃ mahodakaṃ
        puppharukkhehi sañchannaṃ        phalarukkhehi cūbhayaṃ
        tattha vindussarā vaggū       nānāvaṇṇā bahū dijā
        kūjantamupakūjanti            utusaṃpupphite dume
        te gantvā dīghamaddhānaṃ      ahorattānamaccayena

---------------------------------------------------------------------------------------------
page482.
        Padesantaṃ upagañchuṃ          yattha vessantaro ahūti.
     Tattha mahatīti dvādasaakkhobhiṇīsaṃkhātā senā. Uyyuttāti
payātā. Koñcaṃ nadatīti tadā kāliṅgaraṭṭhavāsino brāhmaṇā
attano raṭṭhe deve vuṭṭhe taṃ mahānāgaṃ āharitvā sañjayassa
adaṃsu. So sāmikaṃ vata passituṃ labhissāmīti tuṭṭho koñcanādaṃ
akāsi. Taṃ sandhāyetaṃ vuttaṃ. Tattha kacchāyāti suvaṇṇakacchāya
bajjhamānāyapi tusitvā koñcaṃ nadati. Hasissantīti mahāsaddaṃ
akaṃsu. Hārihārinīti haritabbaharaṇasamatthā. Pāviṃsūti pavisiṃsu.
Bahusākhanti bahurukkhasākhaṃ. Dīghamaddhānanti saṭṭhīyojanamaggaṃ.
Upāgañchunti yattha vessantaro ahosi taṃ padesaṃ upāgatāti
attho.
                   Mahārājapabbaṃ niṭṭhitaṃ.
     Jālikumāropi mucalindasaratīre khandhāvāraṃ nivāsāpetvā
catuddasatharasahassāni āgatamaggābhimukhāneva ṭhapāpetvā tasmiṃ tasmiṃ padese
sīhabyagghadīpikhaggādīsu ārakkhaṃ saṃvidahi. Hatthiādīnaṃ saddo mahā
ahosi. Atha mahāsatto taṃ saddaṃ sutvā kinnu kho me paccāmittā
mama pitaraṃ ghātetvā mamatthāya āgatāti maraṇabhayabhīto maddiṃ
ādāya pabbataṃ āruyha senaṃ olokesi.
     Tamatthaṃ pakāsento satthā āha
        tesaṃ sutvāna nigghosaṃ      bhīto vessantaro ahu
        pabbataṃ abhiruhitvā         bhīto senaṃ udikkhati

---------------------------------------------------------------------------------------------
page483.
        Iṅgha maddi nisāmehi       nigghoso yādiso vane
        ājānīyā hasissanti       dhajaggāneva dissare
        ime nūna araññamhi        migasaṃghāni luddakā
        vāgurāhi parikkhitvā       sobbhe pātetvā tāvade
        vikkosamānā tippāhi      hanti nesaṃ varaṃ varaṃ
        tathā mayaṃ adūsakā         araññe avaruddhakā
        amittahatthaṭṭhagatā         passa dubbalaghātakanti.
     Tattha iṅghāti codanatthe nipāto. Nisāmehīti sakasenā vā
parasenā vāti olokehi upadārehi. Ime nūna araññamhīti
ādīnaṃ aḍḍhateyyagāthānaṃ evaṃ atthasambandho veditabbo. Maddi
yathā araññamhi migasaṃghāni luddakā vāgurāhi parikkhipitvā atha
vā sobbhe pātetvā tāvadeva hanatha are duṭṭhamigeti vikkosamānā
tippāhi migamāraṇasattīhi nesaṃ migānaṃ varaṃ varaṃ hanti hananti.
Ime nūna tatheva amhe asabbhāhi vācāhi vikkosamānā tippāhi
sattīhi hanissanti mayañca adūsakā araññe avaruddhakā raṭṭhā
pabbājitā vasāma evaṃ santepi. Amittahatthaṭṭhagatāti amittānaṃ
hatthaṭṭhagatā. Passa dubbalaghātakanti evaṃ maraṇabhayena paridevi.
     Sā tassa vacanaṃ sutvā senaṃ oloketvā sakasenāya bhavitabbanti
mahāsattaṃ assāsentī imaṃ gāthamāha
        amittā nappasaheyyuṃ        aggiva udakaṇṇave
        tadeva tvaṃ vicintehi        api sotthi ito siyāti.

---------------------------------------------------------------------------------------------
page484.
     Tattha aggiva udakaṇṇaveti yathā tiṇukkādivasena uppanīto
aggi aṇṇavasaṃkhātāni puthulagambhīrāni udakāni nappasahati tāpetuṃ na
sakkoti tathā paccāmittā nappasaheyyuṃ nābhibhavissanti. Tadevāti yaṃ
pana sakkena tuyhaṃ varaṃ datvā mahārāja nacirasseva te pitā ehitīti
vuttaṃ tadeva tvaṃ vicintehi apica nāma ito balanikāyato amhākaṃ
sotthi siyāti mahāsattaṃ assāsesi.
     Atha mahāsatto sokaṃ tanuṃ panuditvā tāya saddhiṃ pabbatā oruyha
paṇṇasāladvāre nisīdi itarāpi attano paṇṇasāladvāre nisīdi.
     Tamatthaṃ pakāsento satthā āha
        tato vessantaro rājā     orohitvāna pabbatā
        nisīdi paṇṇasālāyaṃ          daḷhaṃ katvāna mānasanti.
     Tattha daḷhaṃ katvāna mānasanti mayaṃ pabbajitā nāma amhākaṃ
koci kiṃ karissatīti thiraṃ hadayaṃ katvā nisīdi.
     Tasmiṃ khaṇe sañjayo deviṃ āmantetvā bhadde phussati amhesu
sabbesu ekato gatesu soko mahā bhavissati paṭhamantāva ahaṃ gacchāmi
tato idāni sokaṃ vinodetvā nisinnā bhavissantīti sallakkhetvā
tvaṃ mahantena parivārena gaccheyyāsi atha thokaṃ kālaṃ vītināmetvā
jālī ca kaṇhājinā ca pacchato āgacchantūti vatvā rathaṃ vivattāpetvā
āgatamaggābhimukhaṃ katvā tattha tattha ārakkhaṃ saṃvidahitvā
alaṅkatahatthikkhandhavaragato oruyha pustassa santikaṃ agamāsi.
     Tamatthaṃ pakāsento satthā āha

---------------------------------------------------------------------------------------------
page485.
        Nivattayitvāna rathaṃ         vuṭṭhāpetvāna seniyo
        ekaṃ araññe viharantaṃ      pitā puttaṃ upāgami
        hatthikkhandhato oruyha      ekaṃso pañjalīkato
        parikiṇṇo amaccehi        puttaṃ siñcitumāgami
        tatthaddasa kumāraṃ so       rammarūpaṃ samāhitaṃ
        nisinnaṃ paṇṇasālāyaṃ        jhāyantaṃ akutobhayanti.
     Tattha vuṭṭhāpetvāna seniyoti ārakkhaṇatthāya balanikāye
vuṭṭhāpetvā. Ekaṃsoti ekaṃsaṃ katautarāsaṅgo. Siñcitumāgamīti rajje
abhisiñcituṃ upāgami. Rammarūpanti anañjitamaṇḍitaṃ
        tañca disvāna āyantaṃ      pitaraṃ puttagidadhinaṃ
        vessantaro ca maddī ca     paccugagantvā avandisuṃ
        maddī ca sirasā pāde      sasurassābhivādayi
        maddī ahañca te deva      pāde vandāmi te husā
        tesu tattha palisajja        pāṇinā parimajjathāti.
     Tattha pāde vandāmi te husāti deva ahaṃ te suṇisā pāde
vandāmīti evaṃ vatavā vandi. Tesu tatthāti te ubhopi jane
tasmiṃ sakkadattiye assame. Palisajjāti hadaye nipajjāpetvā sīse
paricumbitvā mudukena pāṇinā parimajjatha piṭṭhiyo nesaṃ parimajji.
     Tato rājā roditvā paridevitvā soke parinibbute tehi
saddhiṃ paṭisanthāraṃ karonto āha
        kacci vo kusalaṃ putta       kacci putta anāmayaṃ

---------------------------------------------------------------------------------------------
page486.
        Kacci uñchena yāpetha      kacci mūlaphalā bahū
        kacci ḍaṃsā ca makasā       appameva siriṃsapā
        vane bāḷamigākiṇṇe       kacci hiṃsā na vijjatīti.
     Pitu vacanaṃ sutvā mahāsatto āha
        atthi no jīvikā deva      sā ca yādisi kīdisā
        kasirā jīvikā homa        uñchācariyāya jīvitaṃ
        aniddhinaṃ mahārāja         dametyassaṃva sārathi
        tyamhā aniddhikā dantā    asamiddhi dameti no
        api no kīsāni maṃsāni      pitu mātu adassanā
        avaruddhānaṃ mahārāja       araññe jīvisokinanti.
     Tattha yādisi kīdisāti yā vā sā vā lāmakāti attho.
Kasirā jīvikā homāti tāta amhākaṃ uñchācariyāya jīvitannāma
kīdisaṃ dukkhā no jīvikā ahosi. Aniddhinanti mahārāja aniddhi
asamiddhinaṃ daliddaṃ purisaṃ nāma dameti sā ca aniddhi cheko sārathi
assaṃ viya dameti nibbisevanaṃ karoti te mayaṃ idha vasantā aniddhikā
dantā nibbisevanā katā asamiddhiyeva no dametīti. Dametha notipi
pāṭho damayittha noti attho. Jīvisokinanti avigatasokānaṃ araññe
vasantānaṃ kinnāma amhākaṃ sukhanti vadati.
     Evañca pana vatvā puna puttānaṃ pavuttiṃ pacchanto āha
        yepi te siviseṭṭhassa      dāyādappattamānasā
        jālī kaṇhājinā cubho      brāhmaṇassa vasānugā

---------------------------------------------------------------------------------------------
page487.
        Accāyikassa luddassa       yo ne gāvova sumbhati
        te rājaputtiyā putte     yadi jānātha saṃsatha
        pariyāpuṇātha no khippaṃ      sappadaṭṭhaṃva māṇavanti.
     Tattha dāyādappattamānasāti mahārāja ye te tava siviseṭṭhassa
dāyādāva appattamānasā asampuṇṇamanorathā hutvā brāhmaṇassa
vasānugā jātā te dve kumārā yo so brāhmaṇo gāvo viyapi
sumbhati te rājaputtiyā putte yadi diṭṭhavasena vā sutavasena
vā jānātha saṃsatha. Sappadaṭṭhaṃva māṇavanti visanimmadanatthāya
sappadaṭṭhaṃ māṇavaṃ tikicchanto viya khippaṃ no pariyāpuṇātha kathethāti
vadati.
     Rājā āha
        ete kumārā nikkītā     jālī kaṇhājinā cubho
        brāhmaṇassa dhanaṃ datvā     putta mā bhāyi assasīti.
     Tattha nikkītāti nikkayaṃ datvā gahitā.
     Taṃ sutvā mahāsatto paṭiladdhassāso pitarā saddhiṃ paṭisanthāraṃ
karonto āha
        kacci nu tāta kusalaṃ        kacci tāta anāmayaṃ
        kacci nu tāta me mātu     cakkhu na parihāyatīti.
     Tattha cakkhūti puttasokena rodantiyā cakkhu na parihāyatīti
pucchi.
     Rājā āha

---------------------------------------------------------------------------------------------
page488.
        Kusalañceva me putta        atho putta anāmayaṃ
        atho ca putta te mātu      cakkhu na parihāyatīti.
     Mahāsatto āha
        kacci arogaṃ yoggante      kacci vahati vāhanaṃ
        kacci phīto khanapado         kacci vuṭṭhi na chijjatīti.
     Tattha vuṭṭhīti devo.
     Rājā āha
        atho arogaṃ yoggamme     atho vahati vāhanaṃ
        atho phīto janapado        atho vuṭṭhi na chijjatīti.
     Evaṃ tesaṃ sallapantānañceva phussatīpi kho devī idāni
te tayo sokaṃ tanukaṃ katvā nisinnā bhavissantīti sallakkhetvā
mahantena parivārena saddhiṃ puttassa santikaṃ agamāsi.
     Tamatthaṃ pakāsento satthā āha
        icceva mantayantānaṃ       mātā nesaṃ adissatha
        rājaputtī giridvāre       pattikā anupāhanā
        tañca disvāna āyantiṃ      mātaraṃ puttagiddhiniṃ
        vessantaro ca maddī ca     paccuggantvā avandisuṃ
        maddī ca sirasā pāde      sassuyā abhivādayi
        maddī ahañhi te ayye     pāde vandāmi husāti.
     Tesaṃ hi phussatiṃ deviṃ vanditvā ṭhitakāle dve puttā
kumārakumārikāhi parivutā āgamiṃsu. Maddī ca tesaṃ āgamanamaggaṃ

---------------------------------------------------------------------------------------------
page489.
Olokentīyeva aṭṭhāsi. Sā putte sotthinā āgacchante disvā
sakabhāvena sanṭhāretuṃ asakkontī taruṇavacchā viya gāvī paridevamānā
tato pāyāsi. Tepi taṃ disvā paridevantā tadabhimukhāva dhāviṃsu.
      Tamatthaṃ pakāsento satthā āha
        maddiñca puttakā disvā    dūrato sotthimāgatā
        kandantā abhidhāviṃsu        vacchā bālāva mātaraṃ
        maddī ca puttake disvā     dūrato sotthimāgate
        vāruṇīva pavedhenti        thanadhārābhisiñcathāti.
     Tattha kandantā abhidhāviṃsūti kandantā abhidhāviṃsu. Vāruṇīva
pavedhentīti yakkhapaviṭṭhā ikkhaṇikā viya pavedhamānā. Thanadhārābhisiñcathāti
khīradhārā dvīhi thanehi abhisiñcatha.
      Sā kira mahantena saddena paridevitvā kampamānā visaññī
hutvā dīghato paṭhaviyaṃ patati. Kumārāpi vegenāgantvā mātaraṃ
patvā visaññino hutvā mātu upariyeva patitā. Tasmiṃ khaṇe
tassā dvīhi thanehi dve khīradhārā nikkhamitvā tesaṃ mukheyeva
pavisiṃsu. Sace kira ettako assāso nābhavissa dve kumārā
sukkhahadayā hutvā anassiṃsu. Vessantaropi piyaputte disvā
sokaṃ saṇṭhāretuṃ asakkonto visaññī hutvā tattheva patati.
Mātāpitaropissa visaññino hutvā tattheva patiṃsu. Tathā
mahāsattassa sahajātā saṭṭhīsahassā amaccā te disvā visaññino
hutvā tattheva patiṃsu. Taṃ kāruññaṃ passantesu tesu ekopi

---------------------------------------------------------------------------------------------
page490.
Sakabhāvena saṇṭhāretuṃ nāsakkhi. Sakalaṃ assamapadaṃ yugantavātamadditaṃ
viya sālavanaṃ ahosi. Tasmiṃ khaṇe pabbatā nadiṃsu mahāpaṭhavī
kampi mahāsamuddo saṃkhubhi sinerupabbatarājā onami chakāmāvacaradevalokā
ekakolāhalā ahesuṃ.
     Atha sakko devarājā cha khattiyā saparisā visaññino jātā
tesu ekopi uṭṭhāya kassaci sarīre udkaṃ siñcituṃ samattho nāma natthi
handadāni nesaṃ pokkharavassaṃ vassāpessāmīti cintetvā chakkhattiyasamāgame
pokkharavassaṃ vassāpesi. Tattha ye temitukāmā te
tementi atemitukāmānaṃ upari ekavindumattampi na saṇṭhāti
padumapattato udakaṃ viya vinivattitvā gacchati. Iti pokkharapatte
patitavassaṃ viya taṃ pokkharavassaṃ ahosi. Tadā cha khattiyā assāsaṃ
paṭilabhiṃsu. Mahājano mahāsattassa ñātisamāgame pokkharavassaṃ vassi
mahāpaṭhavī kampīti acchiriyaṃ pavedesi.
    Tamatthaṃ pakāsento satthā āha
      samāgatānaṃ ñātīnaṃ         mahāghoso ajāyatha
      pabbatā samanādiṃsu         mahī ākampitā ahu
      vuṭṭhidhāraṃ pavattento      devo pāvassi tāvade
      atha vessantaro rājā     ñātīhi samagacchatha
      nattāro suṇisā putto     rājā devī ca ekato
      yadā samāgatā āsuṃ       tadāsi lomahaṃsanaṃ
      pañjalikā tassa yācanti     rodantā bherave vane

---------------------------------------------------------------------------------------------
page491.
      Vessantarañca maddiñca      sabbe raṭṭhā samāgatā
      tvaṃ nosi issaro rājā    rajjaṃ kāretha no ubhoti.
    Tattha ghosoti kāruññaghoso. Pañjalikāti sabbe nāgarā
ceva negamā ca jānapadā ca paggahitañjalī hutvā. Tassa yācantīti
tassa pādesu patitvā roditvā kanditvā deva tvaṃ no sāmiko
issaro pitā te idheva abhiñcitvā nagaraṃ netukāmo hutvā kulasantakaṃ
setacchattaṃ paṭicchathāti yācantīti.
                   Chakkhattiyapabbaṃ niṭṭhitaṃ.
    Taṃ sutvā mahāsatto pitarā saddhiṃ sallapanto imaṃ gāthamāha
      dhammena rajjaṃ kārentaṃ     raṭṭhā pabbājayittha maṃ
      tavañca jānapadā ceva      negamā ca samāgatāti.
    Tato rājā attano dosaṃ puttaṃ khamāpento āha
      dukkaṭañca hi no putta      bhūnahaccaṃ kataṃ mayā
      yohaṃ sivīnaṃ vacanā         pabbājesiṃ adūsakanti.
     Imaṃ gāthaṃ vatvā attano dukkhaharaṇatthaṃ puttaṃ yācanto
itaraṃ gāthamāha
      yena kenaci vaṇṇena       pitu dukkhaṃ udabbahe
      mātuyā bhaginiyāpi         api pāṇehi attanoti.
    Tattha udabbaheti hareyya. Api pāṇehi attanoti tāta
puttena nāma jīvitaṃ pariccajitvāpi mātāpitūnaṃ sokadukkhaṃ haritabbaṃ
tasmā mama dosaṃ hadaye akatvā mama vacanaṃ karohi imaṃ isiliṅgaṃ

---------------------------------------------------------------------------------------------
page492.
Nīharitvā rājavesaṃ gaṇha tātāti iminā kira taṃ adhippāyenevamāha
     bodhisatto rajjaṃ kāretukāmopi ettake pana vacane akathite
garukannāma na hoti tasmā raññā saddhiṃ kathesi. Rājā mahāsattaṃ
ārādhesi. Mahāsatto sādhūti sampaṭicchi. Athassa adhivāsanaṃ
viditvā sahajātā saṭṭhīsahassā amaccā nahānakālo mahārāja
rajojallaṃ pavāhayāti vadiṃsu. Athane mahāsatto thokaṃ adhivāsethāti
vatvā paṇṇasālaṃ pavisitvā isibhaṇḍaṃ omuñcitvā paṭisāmetvā
saṅkhavaṇṇaṃ sāṭakaṃ nivāsetvā paṇṇasālato nikkhamitvā idaṃ mayā
navamāse aḍḍhamāsañca samaṇadhammassa kataṭṭhānaṃ pāramīkūṭaṃ
gaṇhanatena dānaṃ datvā paṭhaviyā kampitaṭṭhānanti paṇṇasālaṃ tikkhattuṃ
padakkhiṇaṃ katvā pañcāṅgapatiṭṭhitena vanditvā aṭṭhāsi. Athassa
kappakādayo kesamassukammādīni kariṃsu. Tattheva naṃ sabbābharaṇabhūsitaṃ
devarājamiva virājamānaṃ rajje abhisiñciṃsu.
     Tena vuttaṃ
        tato vessantaro rājā   rajojallaṃ pavāhayi
        sabbaṃ vattaṃ cajetvāna     rājavesamadhārayīti.
     Tattha pavāhayīti hāresi hāretvā ca pana rājavesaṃ gaṇhīti
attho.
     Athassa yaso mahā ahosi. Tena olokitolokitaṭṭhānaṃ
kampi. Mukhamaṅgalikā maṅgalāni ghosayiṃsu. Sabbaturiyāni paggaṇhiṃsu.
Mahāsamuddakucchiyaṃ meghatajjitanigghoso viya turiyanigghoso

---------------------------------------------------------------------------------------------
page493.
Mahā ahosi. Hatthiratanaṃ alaṅkaritvā amaccā upanayiṃsu. So
khaggaratanaṃ bandhitvā hatthiratanaṃ abhiruhi. Tāvadeva naṃ sabbe sahajātā
saṭṭhīsahassā amaccā sabpālaṅkārapaṭimaṇḍitā parivārayiṃsu. Sabbā
kaññāyo maddiṃpi deviṃ nahāpetvā alaṅkaritvā abhisiñcitvā sīse
ca panassā abhisekodakaṃ abhisiñciyamānā vessantaro abhipāletūti
ādīni maṅgalāni vadiṃsu.
     Tamatthaṃ pakāsento satthā āha
         sīsanahāto sucivattho       sabbālaṅkārabhūsito
         paccayaṃ nāgamāruyha        khaggaṃ bandhi parantapaṃ
         tato saṭṭhīsahassāni        yodhino cārudassanā
         sahajātā parikariṃsu         nandayantā rathesabhaṃ
         tato maddiṃ nahāpesuṃ       sivikaññā samāgatā
         vessantarotaṃ pāletu      jālī kaṇhājinā cubho
         athopi taṃ mahārāja        sañjayo abhirakkhatūti.
     Tattha paccayaṃ nāgamāruyhāti taṃ attano jātadivase upannaṃ
hatthināgaṃ. Parantapanti amittatāpanaṃ. Pakariṃsūti parivārayiṃsu.
Nandayantāti tosentā. Sivikaññāti sivirañño pajāpatiyo
sannipatitvā gandhodakena nahāpesuṃ. Jālī kaṇhājinā cubhoti
ime te puttāpi mātaraṃ rakkhantūti.
         Idañca paccayaṃ laddhā       pubbe kilesamattano
         ānandiyaṃ paricariṃsu         rammaṇīye giribbaje

---------------------------------------------------------------------------------------------
page494.
         Idañca paccayaṃ laddhā       pubbe kilesamattano
         ānandacittā sumanā       putte saṅgamma lakkhaṇā
         idañca paccayaṃ laddhā       pubbe kilesamattano
         ānandacittā pītitā       saha puttehi lakkhaṇāti.
     Tattha idañca paccayaṃ laddhāti bhikkhave vessantaro ca maddī
ca idaṃ paccayaṃ idaṃ patiṭṭhaṃ labhitvā rajje patiṭṭhahitvāti attho.
Pubbeti ito pubbe attano vanavāsaṃ kilesaṃ anussaritvā ānandiyaṃ
bheriṃ ācariṃsu. Rammaṇīye giribbajeti rammaṇīye vaṅkatagirikucchimhi
vessantarassa rañño āṇāti kañcanalatāvinaddhaṃ ānandabheriñcārāpetvā
ānandachaṇaṃ kariṃsu. Ānandacittā sumanāti lakkhaṇasampannā.
Maddī putte saṅgamma pāpuṇitvā cittā sumanā hutvā
ativiya nanditvāti attho. Pītitāti pavattapītisomanassā hutvā.
Evaṃ pītitā hutvā ca pana putte āha
         ekabhattā pure āsiṃ       niccaṃ thaṇḍilasāyinī
         iti metaṃ vataṃ āsi         tumhaṃ kāmā hi puttakā
         tameva taṃ samiddhajja         tumhe saṅgamma puttakā
         mātujaṃpi taṃ pāletu         pitujaṃpi ca puttakā
         athopi taṃ mahārājā        sañjayo abhirakkhatu
         yaṃkiñcitthi kataṃ puññaṃ         mayhañceva pitu ca te
         sabbena tena kusalena       ajaro tvaṃ amaro bhavāti.
     Tattha tumhaṃ kāmā hi puttakāti puttakā ahaṃ tumhe

---------------------------------------------------------------------------------------------
page495.
Patthayamānā pure tumhesu brāhmaṇena nītesu ekabhattaṃ bhuñjitvā bhūmiyaṃ
sayiṃ iti me tumhākaṃ kāmā etaṃ vataṃ āsīti vadati. Samiddhajjāti
tameva vataṃ ajja samiddhaṃ. Mātujaṃpi taṃ pāletu pitujaṃpi
ca puttakāti puttakā mātujātaṃ somanassaṃ pitujātaṃ somanassaṃpi
pāletu mātāpitūnaṃ santakaṃ puññaṃ taṃ pāletūti attho. Tenevāha
yaṃkiñcitthi kataṃ puññanti.
     Phussatīpi kho devī ito paṭṭhāya mama suṇhā imāneva
vatthāni nivāsetu imāni ca ābharaṇāni dhāretūti suvaṇṇasamugge
pūretvā pahiṇi.
     Tamatthaṃ pakāsento satthā āha
          kappāsikañca koseyyaṃ      khomakodumbarāni ca
          sassū suṇhāya pāhesi      yehi maddī asobhatha
          tato khomañca kāyūraṃ       aṅgadaṃ maṇimekhalaṃ
          sassū suṇhāya pāhesi      yehi maddī asobhatha
          tato khomañca kāyūraṃ       gīveyyaṃ ratanāmayaṃ
          sassū suṇhāya pāhesi      yehi maddī asobhatha
          uṇṇataṃ mukhaphullañca         nānāratte ca māṇiye
          sassū suṇhāya pāhesi      yehi maddī asobhatha
          uggatthanaṃ giṅgamakaṃ         mekhalaṃ paṭipādukaṃ
          sassū suṇhāya pāhesi      yehi maddī asobhatha
          sutatañca suttavajjañca       upanijjhāya seyyasi

---------------------------------------------------------------------------------------------
page496.
          Asobhatha rājaputtī         devakaññāva nandane
          sīsanahātā sucivatthā       sabbābharaṇabhūsitā
          asobhatha rājaputtī         tāvatiṃsāva accharā
          kadalī vātacchupitā         jātā cittalatāvane
          dantāvaraṇasampannā        rājaputtī asobhatha
          sakuṇī mānusinīva           jātā cittappattā pati
          nigrodhapakkabimboṭṭhī       rājaputtī asobhathāti.
     Tattha khomañca kāyūranti suvaṇṇamayaṃ khajjūrīphalasaṇṭhānaṃ
gīvāpasādhanameva. Ratanāmayanti aparaṃpi ratanamayaṃ gīveyyaṃ. Aṅgadaṃ
maṇimekhalanti aṅgadābharaṇañca maṇimayamekhalañca. Uṇṇatanti ekaṃ
pasādhanaṃ. Mukhaphullanti nalātante tilakamālābharaṇaṃ. Nānāratteti
nānāvaṇṇe. Māṇiyeti maṇimaye. Uggatthanaṃ giṅgamakanti etānipi
dve ābharaṇāni. Mekhalanti suvaṇṇarajatamayaṃ mekhalaṃ. Paṭipādukanti
pādapasādhanaṃ. Suttañca suttavajjañcāti suttāruḷhañca
asuttāruḷhañca pasādhanaṃ. Pāliyaṃ pana suppañca suppavajjañcātipi
likhitaṃ. Upanijjhāya seyyasīti etaṃ suttāruḷhañca asuttāruḷhaṃ
ābharaṇaṃ taṃ taṃ onaṭṭhānaṃ oloketvā alaṅkaritvā ṭhitā seyyasi
uttamarūpadharā maddī devī devakaññāva nandavane asobhatha. Vātacchupitāti
cittalatāvane jātā vātasaṃphuṭṭhāsuvaṇṇakadalī viya taṃ divasaṃ
sā vijimhamānā asobhatha. Dantāvaraṇasampannāti bimbaphalasadisehi
rattadantāvaraṇehi samannāgatā. Sakuṇī mānusinīva jātā

---------------------------------------------------------------------------------------------
page497.
Cittapattā patīti yathā manussasarīrena jātā mānusinī nāma sakuṇīpi
cittappattā ākāse pattamānā pakkhe pasāretvā gacchantī sobhati
evaṃ sā rattaoṭṭhatāya nigrodhabimbapakkasadisaoṭṭhā asobhatha
          tassā ca nāgamānesuṃ      nātivuḍḍhaṃva kuñjaraṃ
          sattikkhamaṃ sarakkhamaṃ         īsādantaṃ uruḷhavaṃ
          sā maddī nāgamāruhi       nātivuḍḍhaṃva kuñjaraṃ
          sattikkhamaṃ sarakkhamaṃ         īsādantaṃ uruḷhavanti.
     Tattha tassā cāti bhikkhave tassā ca maddiyā sabbālaṅkāra
paṭimaṇḍitaṃ katvā nātivuḍḍhaṃ taruṇaṃ majjhimavayaṃ sattisarapahārakkhamaṃ
ekaṃ taruṇahatthiṃ upanesuṃ. Nāgamāruhīti hatthipiṭṭhiṃ abhiruhi.
     Iti te ubhopi mahantena yasena khandhāvāraṃ agamaṃsu.
Sañjayarājāpi dvādasahi akkhobhiṇīhi saddhiṃ māsamattaṃ pabbatakīḷañca vanakīḷañca
kīḷi. Mahāsattassa tejena tāva mahante araññe koci bāḷamigo
vā pakkhī vā na kiñci sattaṃ viheṭheti.
     Tamatthaṃ pakāsento satthā āha
         sabbamhi taṃ araññamhi        yāvantettha migā ahu
         vessantarassa tejena       nāññamaññaṃ viheṭhayuṃ.
         Sabbamhi taṃ araññamhi        yāvantettha dijā ahu
         vessantarassa tejena       nāññamaññaṃ viheṭhayuṃ
         sabbamhi taṃ araññamhi        yāvantettha migā ahu
                     ekajjhaṃ sannipatiṃsu

---------------------------------------------------------------------------------------------
page498.
         Vessantare payātamhi       sivīnaṃ raṭṭhavaḍḍhane
         sabbamhi taṃ araññamhi        yāvantettha dijā ahu
                     ekajjhaṃ sannipatiṃsu
         vessantare payātamhi       sivīnaṃ raṭṭhavaḍḍhane
         sabbamhi taṃ aññamhi         yāvantettha migāahu
                     nāssa mañjūni kūjiṃsu
         vessantare payātamhi       sivīnaṃ raṭṭhavaḍḍhane
         sabbamhi taṃ araññamhi        yāvantettha dijā ahu
                     nāssa mañjūni kūjiṃsu
         vessantare payātamhi       sivīnaṃ raṭṭhavaḍḍhaneti.
     Tattha yāvantetthāti yāvanto ettha. Ekajjhaṃ sananipatiṃsūti
ekasmiṃ ṭhāne sannipatiṃsu. Sannipatitvā ca pana ito paṭṭhāya
idāni amhākaṃ aññamaññaṃ lajjā vā saṃvaro vā na bhavissatīti
domanassappattā ahesuṃ. Nāssa mañjūni kūjiṃsūti mahāsattassa
viyogadukkhitā madhuraravaṃ na raviṃsu.
     Sañjayanarindo dvadasahi akkhobhiṇīhi saddhiṃ māsamattaṃ pabbatakīḷanca
vanakīḷañca kīḷitvā senāguttaṃ pakkosāpetvā tātā ciraṃ
no araññe vuṭṭhāmhā kinate mama puttassa gamanamaggo alaṅkatoti
pucchitvā āma deva kālo vo gamanāyāti vutte vessantarassa
ārocetvā bheriñcārāpetvā senaṃ ādāya nikkhami.
Vaṅkatagirikucchito yāva jetuttaranagarā saṭṭhīyojanaṃ alaṅkatamaggaṃ mahāsatto

---------------------------------------------------------------------------------------------
page499.
Mahantena parivārena paṭipajji.
     Tamatthaṃ pakāsento satthā āha
           paṭiyatto rājamaggo      vicitto pupphasaṇṭhato
           vasi vessantaro rājā    yattha yāva jetuttarā
           tato saṭṭhīsahassāni      yodhino cārudassanā
                      samantā parikariṃsu
          vessantare payātamhi      sivīnaṃ raṭṭhavaḍḍhane
          orodhā ca kumārā ca     vesiyānā ca brāhmaṇā
                      samantā parikariṃsu
          vessantare payātamhi      sivīnaṃ raṭṭhavaḍḍhane
          hatthārohā anīkaṭṭhā      rathikā pattikārakā
                      samantā parikariṃsu
          vessantare payātamhi      sivīnaṃ raṭṭhavaḍḍhane
          karoṭiyā cammadharā        lillihatthā suvammikā
                      purato paṭipajjiṃsu
          vessantare payātamhi      sivīnaṃ raṭṭhavaḍḍhane
          samāgatā jānapadā        negamā ca samāgatā
                    samantā parikariṃsu
          vessantare payātamhi      sivīnaṃ raṭṭhavaḍḍhaneti.
     Tattha paṭiyattoti visākhapuṇṇamīpūjākāle viya alaṅkato.
Vicittoti kadalīpuṇṇaghaṭadhajapaṭākādīhi vicitto. Pupphasaṇṭhatoti

---------------------------------------------------------------------------------------------
page500.
Lājapañcamakehi pupphehi saṇṭhato. Yatthāti yasmiṃ vaṅkatapabbate
vessantaro vasi tato paṭṭhāya yāva jetuttaranagarā nirantaraṃ
alaṅkatapaṭiyatto ahosi. Karoṭiyāti sīsakaroṭikoti laddhanāmā
sīse paṭimukkakaroṭikā yodhā. Cammadharāti kaṇṭhavāraṇacammadharā.
Suvammikāti vicitrāhi jālikāhi suṭṭhuvammikā. Purato paṭipajjiṃsūti
evarūpā mattahatthīsupi āgacchantesu anivattino surayodhā rañño
vessantarassa pūrato paṭipajjiṃsu.
     Rājā saṭṭhīyojanamaggaṃ dvīhi māsehi atikamma jetuttaranagaraṃ
patto alaṅkatapaṭiyattanagaraṃ pavisitvā pāsādaṃ abhiruhi.
     Tamatthaṃ pakāsento satthā āha
         te pāviṃsu puraṃ rammaṃ       bahupākāratoraṇaṃ
         upetaṃ annapānehi        naccagītehi cūbhayaṃ
         cittā jānapadā āsuṃ      negamā ca samāgatā
         anuppatte kumāramhi       sivīnaṃ raṭvaḍḍhane
         celukkhepo pavattettha     āgate dhanadāyake
         nandippavesi nagare        bandhamokkho aghosathāti.
     Tattha bahupākāratoṇanti bahukehi uccehi pākārehi ca
aṭṭālakehi toraṇehi ca samannāgataṃ. Naccagītehi cūbhayanti naccehi
ca gītehi ca ubhayehi samangataṃ. Cittāti tuṭṭhā somanassappattā.
Āgate dhanadāyaketi mahājanassa dhanadāyake mahāsatte
āgate. Nandippavesīti vessantarassa mahārājassa āṇāti nagare

Page 501-502.

page501.
Nandibheriñcari. Bandhamokkho aghosathāti sabbasattānaṃ bandhanā
mokkho ugghosito antamaso viḷāraṃ upādāya vessantaramahārājā
sabbasatte bandhanā visajjāpesi.
     So nagaraṃ paviṭṭhadivaseyeva paccūsakāle cintesi sve
vibhātāya rattiyā samāgatabhāvaṃ sutvā yācakā āgamissanti tesāhaṃ
kiṃ dassāmīti. Tasmiṃ khaṇe sakkassa bhavanaṃ uṇhākāraṃ dassesi.
So āvajjento taṃ kāraṇaṃ ñatvā tāvadeva rājanivesanassa
purimavatthuñca pacchimavatthuñca kaṭippamāṇaṃ pūrento ghanamegho viya
sattaratanavassaṃ vassāpesi. Sakalanagare jāṇuppamāṇaṃ vassāpesi.
Punadivase mahāsatto tesaṃ tesaṃ kulānaṃ purimapacchimavatthūsu vuṭṭadhanaṃ
tesaññeva hotūti dāpetvā avasesaṃ āharāpetvā attano gehavatthusmiṃ
dhanena saddhiṃ koṭṭhāgāresu okīrāpetvā dānamukhe paṭṭhapesi.
     Tamatthaṃ pakāsento satthā āha
           jātarūpamayaṃ vassaṃ        devo pāvassi tāvade
           vessantare paviṭṭhamhi    sivīnaṃ raṭṭhavaḍḍhane
           tato vessantaro rājā  dānaṃ datvāna khattiyo
           kāyassa bhedā sapañño   saggaṃ so uppajjathāti.
     Tattha saggaṃ so upapajjathāti tato cuto dutiyacittena tusitapure
upapajji.
     Satthā imaṃ gāthāsahassapaṭimaṇḍitaṃ mahāvessantaradhammadesanaṃ
āharitvā evaṃ bhikkhave pubbepi mama ñātisamāgame mahāmegho

---------------------------------------------------------------------------------------------
page502.
Pokkharavassaṃ vassiyevāti vatvā jātakaṃ samodhānesi. Tadā jūjako
devadatto ahosi amittatāpanā ciñcamāṇavikā cetaputto channo
accutatāpaso sāriputto sakko anuruddho sañjayanarindo
suddhodanamahārājā phussatī devī mahāmāyā maddī devī rāhulamātā
jālikumāro rāhulo kaṇhājinā upalavaṇṇā sesaparisā buddhaparisā
vessantaro rājā pana ahameva sammāsambuddhoti.
                     Nagarakaṇḍaṃ niṭṭhitaṃ.
               Vessantarajātakavaṇṇanā samattā.