AṬṬHAKATHĀ Book 41 : PĀḶI ROMAN
Jā.A.7 vīsati-cattālīsa

Page 1-100.

page1.
                      Vīsatinipātavaṇṇanā
                        -------
                       mātaṅgajātakaṃ
     kuto nu āgacchasi dummavāsīti idaṃ satthā jetavane viharanto
udenaṃ vaṃsarājānaṃ ārabbha kathesi.
     Tasmiñhi kāle āyasmā piṇḍolabhāradvājo jetavanato
ākāsenāgantvā yebhuyyena kosambiyaṃ udenassa rañño uyyānaṃ
divāvihārāya gacchati. Thero kira purimabhave rajjaṃ kārento
dīghamaddhānaṃ tasmiṃ uyyāne mahāparivārasampattiṃ anubhavi. So tena
pubbāciṇṇena yebhuyyena tattheva divāvihāraṃ nisīditvā phalasamāpattisukhena
vītināmesi. Tasmiṃ ekadivasaṃ tattha gantvā supupphitasālamūle
nisinne udeno sattāhaṃ mahāpānaṃ pivitvā uyyānakīḷaṃ kīḷissāmīti
mahantena parivārena uyyānaṃ gantvā maṅgalasilāpaṭṭe aññatarāya
itthiyā aṅke nipanno surāmadamattatāya niddaṃ okkami. Gāyantā
nisinnitthiyo turiyāni chaḍḍetvā uyyānaṃ pavisitvā pupphaphalādīni
vicinantiyo theraṃ disvā gantvā vanditvā nisīdiṃsu. Thero tāsaṃ
dhammakathaṃ kathento nisīdi. Itarāpi itthī aṅgaṃ cāletvā rājānaṃ

---------------------------------------------------------------------------------------------
page2.
Pabodhetvā kuhiṃ tā vasaliyo gatāti vutte ekaṃ samaṇaṃ
parivāretvā nisinnāti āha. So kuddho hutvā gantvā theraṃ
akkositvā paribhāsitvā handa etaṃ samaṇaṃ tambakipillikehi
khādāpessāmīti kodhavasena therassa sarīre tambakipillikapūṭaṃ bhindāpesi.
Thero ākāse ṭhatvā tassa ovādaṃ datvā jetavanagandhakuṭidvāreyeva
otaritvā tathāgatena kuto āgacchasīti puṭṭho tamatthaṃ ārocesi.
Satthā nakho bhāradvāja udeno idāneva pabbajite viheṭheti
pubbepi viheṭhayevāti vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente mahāsatto
bahinagare caṇḍālayoniyaṃ nibbatti. Mātaṅgotissa nāmaṃ kariṃsu.
Aparabhāge viññutaṃ patto mātaṅgapaṇḍitoti pākaṭo ahosi.
Tadā bārāṇasiseṭṭhino dhītā diṭṭhamaṅgalikā nāma.
Ekamāsaaḍḍhamāsavārena mahāparivārā uyyānaṃ kīḷituṃ gacchati. Athekadivasaṃ
mahāsatto kenaci kammena nagaraṃ pavisanto antaradvāre diṭṭhamaṅgalikaṃ
disvā ekamantaṃ apagantvā alliyitvā aṭṭhāsi. Diṭṭhamaṅgalikā
sāṇiyā antarena olokentī taṃ disvā ko esoti pucchitvā
caṇḍālo ayyeti vutte adiṭṭhapubbayuttakaṃ vata passāmīti
gandhodakena akkhīni dhovitvā tato nivatti. Tāya saddhiṃ
nikkhantamahājano are duṭṭha caṇḍāla ajja taṃ nissāya amhākaṃ amūlakaṃ
surābhattaṃ na laddhanti kodhābhibhūto mātaṅgapaṇḍitaṃ hatthehi ca pādehi
ca pothetvā visaññiṃ katvā pakkāmi. So muhuttaṃ vītināmetvā

---------------------------------------------------------------------------------------------
page3.
Paṭiladdhasaññī hutvā cintesi diṭṭhamaṅgalikāya parijano maṃ niddosaṃ
akāraṇena pothesi diṭṭhamaṅgalikaṃ labhitvāva uṭṭhahissāmi no
alabhitvāti adhiṭṭhāya gantvā tassā pitunivesanadvāre nipajji.
So kena kāraṇena nipannosīti vutte aññaṃ kāraṇaṃ natthi
diṭṭhamaṅgalikāya me atthoti āha. Ekadivaso atīto tathā
dutiyo tatiyo catuttho pañcamo chaṭṭho. Bodhisattānaṃ adhiṭṭhānaṃ
nāma samijjhati tasmā sattame divase diṭṭhamaṅgalikaṃ nīharitvā
tassa adaṃsu. Atha naṃ sā uṭṭhehi sāmi tumhākaṃ gehaṃ
gacchāmāti āha. Bhadde tava parijanenamhi supothito dubbalo
maṃ ukkhipitvā piṭṭhiṃ āropetvā ādāya gacchāhīti. Sā tathā
katvā nagaravāsīnaṃ passantānaññeva nagarā nikkhamitvā caṇḍālagāmaṃ
gatā.
     Atha naṃ mahāsatto jātisambhedavītikkamaṃ akatvāva katipāhaṃ
gehe vasāpetvā cintesi ahameva taṃ lābhaggayasaggappattaṃ karonto
pabbajitvāva kātuṃ sakkhissāmi na itarathāti. Atha naṃ āmantetvā
bhadde mayi araññato kiñci anāharante amhākaṃ jīvikā nappavattati
yāva mamāgamanā mā ukkaṇṭhi ahaṃ araññaṃ gamissāmīti vatvā
gehavāsinopi imaṃ mā pamajjathāti ovaditvā araññaṃ gantvā
samaṇapabbajjaṃ pabbajitvā appamatto sattame divase aṭṭhasamāpattiyo
pañcābhiññāyo ca uppādetvā idāni diṭṭhamaṅgalikāya avassayo
bhavituṃ sakkhissāmīti iddhiyā āgantvā caṇḍālagāmadvāre otaritvā

---------------------------------------------------------------------------------------------
page4.
Diṭṭhamaṅgalikāya gehadvāraṃ agamāsi. Sā tassāgamanaṃ sutvā gehato
nikkhamitvā sāmi kasmā maṃ anāthaṃ katvā pabbajitosīti
paridevi. Atha naṃ bhadde mā cintayi tava porāṇakayasato
idāni mahantataraṃ yasaṃ karissāmi apica kho pana na mayhaṃ
mātaṅgapaṇḍito sāmiko mahābrahmā me sāmikoti ettakaṃpi
parisamajjhe vattuṃ sakkhissasīti. Āma sāmi sakkhissāmīti. Tenahi
idāni te sāmiko kuhinti puṭṭhā brahmalokaṃ gatoti vatvā
kadā āgamissatīti vutte ito sattame divase puṇṇamāyaṃ candaṃ
bhinditvā āgamissatīti vadeyyāsīti āha. Iti naṃ vatvā mahāsatto
himavantameva gato. Diṭṭhamaṅgalikāpi bārāṇasiyaṃ mahājanamajjhe
tesu tesu ṭhānesu tathā kathesi. Mahājano amhākaṃ mahābrahmā
samāno diṭṭhamaṅgalikaṃ kiṃ na lacchati evametaṃ bhavissatīti saddahati.
     Bodhisattopi puṇṇamīdivase candassa gaganamajjhe ṭhitakāle
brahmattabhāvaṃ māpetvā sakalakāsikaraṭṭhaṃ dvādasayojanikaṃ
bārāṇasinagarañca ekobhāsaṃ katvā candamaṇḍalaṃ bhinditvā otaritvā
bārāṇasiyā uparūpari tikkhattuṃ paribbhamitvā mahājanena gandhamālādīhi
pūjiyamāno caṇḍālagāmakābhimukho ahosi. Brahmabhattā sannipatitvā
caṇḍālagāmakaṃ gantvā diṭṭhamaṅgalikāya gehaṃ suddhavatthehi chādetvā
bhūmiyaṃ catujātiyagandhehi upalimpitvā pupphāni vikiritvā dhūpaṃ katvā
celavitānaṃ pasāretvā mahāsayanaṃ paññapetvā gandhatelappadīpaṃ jāletvā
dvāre rajaṭapaṭṭavaṇṇavālukaṃ okiritvā pupphāni vikiritvā dhaje

---------------------------------------------------------------------------------------------
page5.
Bandhiṃsu. Evaṃ alaṅkate gehe mahāsatto otaritvā anto
pavisitvā thokaṃ sayanapiṭṭhe nisīdi. Tadā diṭṭhamaṅgalikā utunī
hoti. Athassā aṅguṭṭhakena nābhiṃ parāmasi. Kucchiyaṃ gabbho
patiṭṭhāsi. Atha naṃ mahāsatto āmantetvā bhadde gabbho
te patiṭṭhito tvaṃ puttaṃ vijāyissasi tvaṃpi puttopi te
lābhaggayasaggappattā bhavissatha tava pādadhovanaudakaṃ sakalajambūdīparājūnaṃ
abhisekodakaṃ bhavissati nahānodakaṃ pana te amatosadhaṃ
bhavissati ye sīse āsiñcissanti te sabbarogehi muccissanti
kāḷakaṇṇīhi parivajjissanti tava pādapiṭṭhiyaṃ sīsaṃ ṭhapetvā vandantā
sahassaṃ dassanti sotapathe ṭhatvā vandantā sataṃ dassanti
cakkhupathe ṭhatvā vandantā ekaṃ kahāpaṇaṃ dassanti appamattā
hohīti taṃ ovaditvā gehā nikkhamitvā mahājanassa passantasseva
uppatitvā candamaṇḍalaṃ pāvisi.
     Brahmabhattā sannipatitvā ṭhitakāva rattiṃ vītināmetvā pātova
diṭṭhamaṅgalikaṃ suvaṇṇasivikaṃ āropetvā sīsena ukkhipitvā nagaraṃ
pavisiṃsu. Mahābrahmabhariyāti naṃ upasaṅkamitvā mahājano gandhamālādīhi
pūjesi. Pādapiṭṭhe sīsaṃ ṭhapetvā vandituṃ labhantā sahassatthavikaṃ
denti sotapathe ṭhatvā vandituṃ labhantā sataṃ denti cakkhupathe
ṭhatvā vandituṃ labhantā ekaṃ kahāpaṇaṃ denti. Evaṃ dvādasayojanikaṃ
bārāṇasiyaṃ taṃ gahetvā vicarantā aṭṭhārasakoṭidhanaṃ labhiṃsu. Atha
naṃ nagaraṃ pariharitvā ānetvā nagaramajjhe mahāmaṇḍapaṃ katvā sāṇiṃ

---------------------------------------------------------------------------------------------
page6.
Parikkhipitvā mahāsayanaṃ paññapetvā mahantena sirisobhaggena tattha
vasāpesuṃ. Maṇḍapasantikeyeva sattadvārakoṭṭhakaṃ sattabhūmikapāsādaṃ
kātuṃ ārabhiṃsu. Mahantaṃ navakammaṃ ahosi. Diṭṭhamaṅgalikā
maṇḍapeyeva puttaṃ vijāyi. Athassa nāmagahaṇadivase brāhmaṇā
sannipatitvā maṇḍape jātattā maṇḍabyakumārotissa nāmaṃ kariṃsu.
Pāsādopi dasahi māsehi niṭṭhito. Tato paṭṭhāya sā mahantena
yasena tasmiṃ vasati. Maṇḍabyakumāropi mahantena parivārena
vaḍḍhati. Tassa sattaṭṭhavassikakāleyeva jambūdīpatale uttamācariyā
sannipatiṃsu. Te taṃ tayo vede uggaṇhāpesuṃ. So soḷasavassakālato
paṭṭhāya brāhmaṇānaṃ bhattaṃ paṭṭhapesi. Nivaddhaṃ soḷasabrāhmaṇasahassāni
bhuñjanti. Catutthe dvārakoṭṭhake brāhmaṇānaṃ
diyyati. Athekasmiṃ mahāsamayadivase gehe bahupāyāsaṃ paṭiyādāpesi.
Soḷasabrāhmaṇasahassāni catutthe dvārakoṭṭhake nisīditvā
suvaṇṇasarakena navasappinā pakkamadhukhaṇḍasakkharāhi ca abhisaṅkhatapāyāsaṃ
paribhuñjanti. Kumāropi sabbālaṅkārapaṭimaṇḍito suvaṇṇapādukā
āruyha hatthena kāñcanadaṇḍaṃ gahetvā idha sappiṃ detha idha
madhuṃ dethāti vicārento carati.
     Tasmiṃ khaṇe mātaṅgapaṇḍito himavante assamapade nisinno
kā nukho diṭṭhamaṅgalikāya puttassa pavuttīti olokento tassa
atitthe pakkhantabhāvaṃ disvā ajjeva gantvā māṇavaṃ dametvā
yattha dinnaṃ mahapphalaṃ hoti tattha dānaṃ dāpetvā āgamissāmīti

---------------------------------------------------------------------------------------------
page7.
Cintetvā ākāsena anotattadahaṃ gantvā mukhadhovanādīni katvā
manosilātale ṭhito dupaṭaṃ nivāsetvā kāyabandhanaṃ bandhitvā paṃsukūlaṃ
saṅghāṭiṃ pārupetvā mattikāpattaṃ ādāya ākāsenāgantvā catutthe
dvārakoṭṭhake dānaggeyeva otaritvā ekamantaṃ aṭṭhāsi.
Maṇḍabyo itocītoca olokento dūrato taṃ disvā evarūpo
saṅkārayakkhasadisova ayaṃ pabbajito imaṃ ṭhānaṃ āgato kuto nukho āgacchatīti
tena saddhiṃ sallapanto paṭhamaṃ gāthamāha
                kuto nu āgacchasi dummavāsī
                ogallako paṃsupisācakova
                saṅkāracoḷaṃ paṭimuñca kaṇṭhe
                ko re tuvaṃ hosi adakkhiṇeyyoti.
     Tattha dummavāsīti anañjitāmaṇḍitasaṃghaṭitasaṃghāṭikapilotikavasano.
Ogallakoti lāmako olambanavilambananantakasuttakadharo. Paṃsupisācakovāti
saṅkāraṭṭhāne ṭhito pisāco viya. Saṅkāracoḷanti saṅkāraṭṭhāne
laddhapilotikaṃ. Paṭimuñcāti paṭimuñcitvā. Adakkhiṇeyyoti tvaṃ
adakkhiṇeyyo imesaṃ paramadakkhiṇeyyānaṃ nisinnaṭṭhānaṃ kuto āgato.
     Taṃ sutvā mahāsatto muducitteneva tena saddhiṃ sallapanto
dutiyaṃ gāthamāha
                annaṃ tavayidaṃ pakataṃ yasassinaṃ
                taṃ khajjare bhuñjare piyyare ca

---------------------------------------------------------------------------------------------
page8.
                Jānāsi maṃ tvaṃ paradattūpajīvī
                uttiṭṭhapiṇḍaṃ labhataṃ sapākoti.
     Tattha pakatanti paṭiyattaṃ. Yasassinanti parivārasampannaṃ.
Taṃ khajjareti taṃ khajjantiyeva bhuñjanti ca pivanti ca kiṃkāraṇā
mayhaṃ kujjhasi. Uttiṭṭhapiṇḍanti upatiṭṭhitvā labhitabbapiṇḍaṃ
uṭṭhāya ṭhitehi vā diyyamānaṃ heṭṭhā ṭhatvā labhitabbapiṇḍaṃ.
Labhataṃ sapākoti sapāko caṇḍālopi labhatu jātisampannā hi
yattha katthaci labhanti sapākacaṇḍālassa pana ko deti dullabhapiṇḍo
ahaṃ tasmā me jīvitapavattanatthaṃ bhojanaṃ dāpehi kumārāti.
     Tato maṇḍabyo gāthamāha
                annaṃ mamayidaṃ pakataṃ brāhmaṇānaṃ
                attatthāya saddahato mamayidaṃ
                apehi eto kimidhaṭṭhitosi
                na mādisā tuyhaṃ dadanti jammāti.
     Tattha attatthāyāti attano vuḍḍhiatthāya. Apehi etoti
imamhā ṭhānā apagaccha. Na mādisāti mādisā jātisampannānaṃ
udiccabrāhmaṇānaṃ dānaṃ denti na tuyhaṃ caṇḍālassa gaccha
jammāti.
     Tato mahāsatto gāthamāha
                thale ca ninne ca vapanti bījaṃ
                anūpakhette phalamāsiṃsamānā

---------------------------------------------------------------------------------------------
page9.
                Etāya saddhāya dadāhi dānaṃ
                appeva ārādhaye dakkhiṇeyyeti.
     Tassattho kumāra sassaphalaṃ āsiṃsamānā tīsupi khettesu bījaṃ
vapanti tattha ativuṭṭhikāle thale sassaṃ sampajjati ninne pūtikaṃva
hoti anupakhette pana nadiñca taḷākañca nissāya kataṃ oghena
vuyhati mandavuṭṭhikāle thale khette vipajjati ninne thokaṃ
sampajjati anupakhette sampajjateva sammavuṭṭhikāle thale khette
thokaṃ sampajjati itaresu sampajjateva tasmā yathā phalamāsiṃsamānā
tīsupi khettesu vapanti tathā tvaṃpi etāya phalasaddhāya
āgatāgatānaṃ sabbesaṃyeva dānaṃ dehi appeva nāma evaṃ dadanto
dakkhiṇeyye ārādheyyāsi labheyyāsīti.
     Tato maṇḍabyo gāthamāha
                khettāni mayhaṃ viditāni loke
                yesāhaṃ bījāni patiṭṭhapemi
                ye brāhmaṇā jātimantūpapannā
                tānīdha khettāni supesalānīti.
     Tattha yesāhanti yesu ahaṃ. Jātimantūpapannāti jātiyā ca
mantehi ca upapannā.
     Tato mahāsatto dve gāthā abhāsi
                jātimado ca atimānitā ca
                lobho ca doso ca mado ca moho

---------------------------------------------------------------------------------------------
page10.
                Ete aguṇā yesu vasanti sabbe
                tānīdha khettāni apesalāni.
                Jātimado ca atimānitā ca
                lobho ca doso ca mado ca moho
                ete aguṇā yesu na santi sabbe
                tānīdha khettāni supesalānīti.
     Tattha jātimadoti ahamasmi jātisampannoti evaṃ uppannamado.
Atimānitāti añño mayā saddhiṃ jātiādīhi sadiso natthīti
atikkamma pavattamāno. Lobhādayo lubbhanadussanamajjanamuyhanamattāva.
Apesalānīti evarūpā hi puggalā āsīvisabharitā viya vammikā
appiyasīlā honti evarūpānaṃ dinnaṃ na mahapphalaṃ hoti tasmā
mā etesaṃ apesalānaṃ khettabhāvaṃ maññittha na hi jātimantā
saggadāyakā ye pana jātimānādirahitā ariyā tāni khettāni
supesalāni tesu dinnaṃ mahapphalaṃ te saggadāyakā hontīti.
     Iti so mahāsatte punappunaṃ kathente kujjhitvā ayaṃ atibahuṃ
vilapati kuhiṃ gatā ime dovārikā nayimaṃ caṇḍālaṃ nīharantīti
gāthamāha
                kvattha gatā upajotiyo ca
                upavajjho athavā bhaṇḍakucchi
                imassa daṇḍañca vadhañca hatvā
                gale gahetvā galayātha jammanti.

---------------------------------------------------------------------------------------------
page11.
     Tattha kvattha gatāti imesu tīsu dvāresu ṭhapitā upajotiyo
ca upavajjho ca bhaṇḍakucchi cāti tayo dovārikā kvattha gatāti
attho.
     Tepi tassa vacanaṃ sutvā vegenāgantvā vanditvā kiṃ karoma
devāti āhaṃsu. Ayaṃ vo jammo caṇḍālo diṭṭhoti. Na passāma
devāti. Kutoci āgatabhāvaṃ na jānāma devāti. Koci esa
māyākāro vā vijjādharacoro vā bhavissatīti. Idāni kiṃ
tiṭṭhathāti. Kiṃ karoma devāti. Imassa mukhameva pothetvā bhindantā
daṇḍaveḷupesikāhi piṭṭhicammaṃ uppādetvā vadhañca datvā gale
gahetvā etaṃ jammaṃ galayātha ito nīharathāti. Mahāsatto
tesu attano santikaṃ anāgatesveva uppatitvā ākāse ṭhitova
gāthamāha
        giriṃ nakhena khanasi       ayodantebhi khādasi
        jātavedaṃ padahasi       yo isiṃ paribhāsasīti.
     Tattha jātavedaṃ padahasīti aggiṃ gilituṃ vāyamasi.
     Imañca pana gāthaṃ vatvā mahāsattopi passantasseva māṇavassa
ca brāhmaṇānañca passantānaṃ ākāse pakkhandi.
     Tamatthaṃ pakāsento satthā āha
        idaṃ vatvāna mātaṅgo   isi saccaparakkamo
        antalikkhasmiṃ pakkāmi    brāhmaṇānaṃ udikkhatanti.
     Tattha saccaparakkamoti sabhāvaparakkamo.

---------------------------------------------------------------------------------------------
page12.
     So pācīnadisābhimukho gantvā ekāya vīthiyā otaritvā
padavalañjaṃ paññāyatūti adhiṭṭhāya pācīnadvārasamīpe piṇḍāya caranto
missakabhattaṃ saṅkaḍḍhitvā ekissāya sālāya nisīditvā missakabhattaṃ
paribhuñji. Nagaradevatā ayaṃ amhākaṃ ayyaṃ viheṭhetvā kathetīti
asahamānā āgamiṃsu. Athassa jeṭṭhakayakkho gīvaṃ gahetvā
parivattesi. Sesadevatā sesabrāhmaṇānaṃ gīvaṃ gahetvā parivattesuṃ.
Bodhisatte muducittatāya pana tassa puttoti taṃ na mārenti kevalaṃ
kilamentiyeva. Maṇḍabyassa sīsaṃ parivattetvā piṭṭhipassābhimukhaṃ
jātaṃ hatthapādā ujukā thaddhāva aṭṭhaṃsu. Aṭṭhīni kālakatasseva
parivattiṃsu. So thaddhasarīro nipajji. Sesabrāhmaṇā mukhena kheḷaṃ
vamantā aparāparaṃ parivattanti. Ayye puttassa te kiṃ jātanti
diṭṭhamaṅgalikāya ārocayiṃsu. Sā vegenāgantvā puttaṃ disvā
kimetanti vatvā gāthamāha
                āvelitaṃ piṭṭhito uttamaṅgaṃ
                bāhaṃ pasāreti akammaneyyaṃ
                setāni akkhīni yathā matassa
                ko me imaṃ puttamakāsi evanti.
     Tattha āvelitanti parivattitaṃ.
     Athassā tasmiṃ ṭhāne ṭhitajano ārocetuṃ gāthamāha
                idhāgamā samaṇo dummavāsī
                ogallako paṃsupisācakova

---------------------------------------------------------------------------------------------
page13.
                Saṅkāracoḷaṃ paṭimuñca kaṇṭhe
                so te imaṃ puttamakāsi evanti.
     Sā taṃ sutvāva cintesi aññassetaṃ balaṃ natthi nissaṃsayaṃ
mātaṅgapaṇḍito bhavissati sampannamettābhāvano kho pana dhīro imaṃ
ettakaṃ janaṃ kilametvā gamissati kataraṃ nukho disaṃ gato bhavissatīti.
Tato pucchantī gāthamāha
                kataraṃ disaṃ agamā bhūripañño
                akkhātha me māṇavā etamatthaṃ
                gantvāna taṃ paṭikaremu accayaṃ
                appeva naṃ puttaṃ labhemu jīvitanti.
     Tattha gantvānāti tassa santikaṃ gantvā. Taṃ paṭikaremu
accayanti taṃ accayaṃ paṭikarissāma desessāma khamāpessāma nanti.
Puttaṃ labhemūti appeva nāma puttassa jīvitaṃ labheyyāma.
     Athassā tattha ṭhitā māṇavā kathentā gāthamāhaṃsu
                vehāsayaṃ agamā bhūripañño
                pathaddhuno paṇṇaraseva cando
                apicāpi so purimaṃ disaṃ agañchi
                saccappaṭiñño isi sādhurūpoti.
     Tattha pathaddhunoti ākāsapathasaṅkhātassa addhuno majjhe ṭhito
paṇṇarase cando viya. Apicāpi soti apica kho pana so puratthimaṃ
disaṃ gato.

---------------------------------------------------------------------------------------------
page14.
     Sā tesaṃ vacanaṃ sutvā mama sāmikaṃ upadhāressāmīti
suvaṇṇakalasasuvaṇṇasarakāni gāhāpetvā dāsīgaṇaparivutā tena padavalañjassa
adhiṭṭhitaṭṭhānaṃ patvā tenānusārena gacchantī tasmiṃ pīṭhikāya
nisīditvā bhuñjamāne tassa santikaṃ gantvā vanditvā aṭṭhāsi. So
taṃ disvā thokaṃ odanaṃ patte ṭhapesi. Diṭṭhamaṅgalikā suvaṇṇakalasena
tassa udakaṃ adāsi. So tattheva hatthaṃ dhovitvā mukhaṃ
vikkhālesi. Atha naṃ sā kena me puttassa so vippakāro
katoti pucchantī gāthamāha
                āvelitaṃ piṭṭhito uttamaṅgaṃ
                bāhuṃ pasāreti akammaneyyaṃ
                setāni akkhīni yathā matassa
                ko me imaṃ puttamakāsi evanti.
     Tato parā tesaṃ vacanapaṭivacanagāthā nāma honti
                yakkhā have santi mahānubhāvā
                anvāgatā isayo sādhurūpā
                te duṭṭhacittaṃ kupitaṃ viditvā
                yakkhā hi te puttamakaṃsu evaṃ.
                Yakkhā ca me puttamakaṃsu evaṃ
                tvaññeva me mā kuddho brahmacārī
                tumheva pāde saraṇaṃ gatāsmi
                anvāgatā puttasokena bhikkhu.

---------------------------------------------------------------------------------------------
page15.
                Tadeva hi etarahi ca mayhaṃ
                manopadoso na mamatthi koci
                putto ca te vedamadena matto
                atthaṃ na jānāti adhicca vede.
                Addhā have bhikkhu muhuttakena
                saṃmuyhateva purisassa saññā
                ekāparādhaṃ khama bhūripañña
                na paṇḍitā kodhabalā bhavantīti.
     Tattha yakkhāti nagarapariggāhakā yakkhā. Anvāgatāti
āgantvā isayo sādhurūpā guṇasampannāti evaṃ jānāmāti attho.
Teti te isīnaṃ guṇaṃ ñatvā puttaṃ duṭṭhacittaṃ kupitacittaṃ viditvā.
Tvaññeva meti sace yakkhā kupitā evamakaṃsu karontu devatā
nāma pānīyauḷuṅkamattena santappetuṃ sakkā tasmā ahantesaṃ na
bhāyāmi kevalaṃ tvaññeva me puttassa mā kujjhi. Anvāgatāti
āgatāsmi. Bhikkhūti mahāsattaṃ ālapati puttassa jīvitadānaṃ
yācati. Tadevāti diṭṭhamaṅgalike tadā tava puttassa mama
akkosanakāleva mayhaṃ manopadoso natthi etarahi ca tayi yāciyamānāyapi
mama tasmiṃ manopadoso natthiyeva. Vedamadenāti tayo vedā
uggahitāti madena. Adhiccāti te vede uggahetvāpi atthānatthaṃ
na jānāti. Muhuttakenāti yaṃ kiñci uggahetvā muhutteneva.
     Evaṃ tāya khamāpiyamāno mahāsatto tenahi tesaṃ yakkhānaṃ

---------------------------------------------------------------------------------------------
page16.
Palāyanatthāya amatosadhaṃ dassāmīti vatvā gāthamāha
                idañca mayhaṃ uttiṭṭhapiṇḍaṃ
                tava maṇḍabyo bhuñjatu appapañño
                yakkhā ca te puttaṃ na viheṭhayeyyuṃ
                putto ca te hohiti so arogoti.
     Tattha uttiṭṭhapiṇḍanti ucchiṭṭhakapiṇḍaṃ. Ucchiṭṭhapiṇḍantipi
pāṭho.
     Sā mahāsattassa vacanaṃ sutvā detha sāmi amatosadhanti
suvaṇṇasarakaṃ upanāpesi. Mahāsatto ucchiṭṭhakañjikabhattaṃ tattha
āsiñcitvā paṭhamaññeva ito upaḍḍhaṃ tava puttassa mukhe
osiñcāpetvā sesaṃ cāṭiyaṃ udakena missetvā sesabrāhmaṇānaṃ
mukhe osiñcāpehi sabbeva nīrogā bhavissantīti vatvā
uppatitvā himavantameva gato. Sāpi taṃ sarakaṃ sīsenādāya amatosadhaṃ
me laddhanti vadantī nivesanaṃ gantvā paṭhamaṃ puttassa mukhe kañjikaṃ
osiñci. Yakkho palāyi. Itaro paṃsuṃ puñchanto uṭṭhāya
amma kimetanti āha. Tayā kataṃ tvameva jānissasi ehi tāta
tava dakkhiṇeyyānaṃ taṃ vippakāraṃ passāhīti. So te disvā
vippaṭisārī ahosi. Atha naṃ mātā tāta maṇḍabyakumāra tvaṃ
bālo dānassa mahapphalaṭṭhānaṃ na jānāsi dakkhiṇeyyā nāma
evarūpā na honti mātaṅgapaṇḍitasadisāva honti ito paṭṭhāya mā
etesaṃ dussīlānaṃ dānaṃ adāsi sīlavantānaṃ dehīti vatvā āha

---------------------------------------------------------------------------------------------
page17.
                Maṇḍabya bālosi parittapañño
                yo puññakhettānaṃ akovidosi
                mahakkasāvesu dadāsi dānaṃ
                kiliṭṭhakammesu asaññatesu.
                Jaṭā ca kesā ajinā nivatthā
                jarūdapānaṃva mukhaṃ paruḷhaṃ
                pajaṃ imaṃ passatha dummarūpinaṃ
                jaṭājinaṃ na tāyate appapaññaṃ.
        Yesaṃ rāgo ca doso ca   avijjā ca virājitā
        khīṇāsavā arahanto       tesu dinnaṃ mahapphalanti.
     Tattha mahakkasāvesūti mahākasāvesu mahantehi rāgakasāvādīhi
samannāgatesu. Jaṭā ca kesāti tāta maṇḍabya tava dakkhiṇeyyesu
ekaccānaṃ kesā jaṭā katvā bandhā. Ajinā nivatthāti sakhurāni
ajinacammāni nivatthā. Jarūdapānaṃvāti tiṇagahanena jiṇṇakūpo
viya mukhaṃ dīghamassutāya paruḷhaṃ. Pajaṃ imanti imaṃ evarūpaṃ
anañjitamaṇḍitalūkhavesaṃ pajaṃ passa. Jaṭājinanti evarūpaṃ jaṭājinaṃ
imaṃ appapaññaṃ pajaṃ tāyituṃ na sakkoti sīlañāṇatapokammāneva
imesaṃ sattānaṃ patiṭṭhāni honti. Yesanti yasmā yesaṃ ete
rañjanadussanamuyhanasabhāvā rāgādayo aṭṭhavatthukā ca avijjā
virājitā vigatā vigatattāyeva ca etesaṃ kilesānaṃ ye khīṇāsavā

---------------------------------------------------------------------------------------------
page18.
Arahanto tesu dinnaṃ mahapphalaṃ.
     Tasmā tvaṃ tāta ito paṭṭhāya evarūpānaṃ dussīlānaṃ adatvā
loke aṭṭhasamāpattilābhino pañcābhiññā dhammikasamaṇabrāhmaṇā
ca paccekabuddhā ca santi tesaṃ dānaṃ dehi ehi tāta
tava kulūpake amatosadhaṃ pāyetvā aroge karissāmāti vatvā
ucchiṭṭhakañjikaṃ gāhāpetvā udakacāṭiyaṃ pakkhipitvā soḷasannaṃ
brāhmaṇasahassānaṃ mukhesu āsiñcāpesi. Ekeko paṃsuṃ puñchantova
uṭṭhahi. Atha te brāhmaṇā imehi caṇḍālucchiṭṭhakaṃ pītanti
abrāhmaṇe kariṃsu. Te lajjitā bārāṇasito nikkhamitvā mejjharaṭṭhaṃ
gantvā mejjharañño santike vasiṃsu. Maṇḍabyo pana tattheva vasi.
     Tadā vettavatīnagaraṃ nissāya vettavatīnadītīre jātimanto nāmeko
brāhmaṇo pabbajito jātiṃ nissāya mahantaṃ mānaṃ akāsi.
Mahāsatto etassa mānaṃ bhindissāmīti taṃ ṭhānaṃ gantvā tassa santike
uparisote vāsaṃ kappesi. So ekadivasaṃ dantakaṭṭhaṃ khāditvā idaṃ
jātimantassa jaṭāsu laggatūti adhiṭṭhāya taṃ nadiyaṃ pātesi. Taṃ tassa
udakaṃ ācamantassa jaṭāsu laggi. So taṃ disvāva nassa vasalāti
vatvā kuto ayaṃ kāḷakaṇṇi āgato upadhāressāmi nanti
uddhaṃsotaṃ gacchanto mahāsattaṃ disvā kiṃjātikosīti pucchi.
Caṇḍālohamasmīti. Tayā nadiyaṃ dantakaṭṭhaṃ pātitanti. Āma
mayāti. Nassa vasala caṇḍāla kāḷakaṇṇi mā idha vasi heṭṭhāsote
vasāhīti vatvā heṭṭhāsote vasantenāpi tena pātite

---------------------------------------------------------------------------------------------
page19.
Dantakaṭṭhe paṭisotaṃ āgantvā jaṭāsu laggante so nassa vasala sace
idha vasissasi sattame divase sattadhā muddhā phalissatīti āha.
Mahāsatto sacāhaṃ etassa kujjhissāmi sīlaṃ me arakkhitaṃ
bhavissati upāyenevassa mānaṃ bhindissāmīti satta divase suriyuggamanaṃ
nivāresi. Manussā ubbāḷhā jātimantatāpasaṃ upasaṅkamitvā tumhe
bhante suriyassuggantuṃ na dethāti pucchiṃsu. So āha na me
taṃ kammaṃ nadītīre paneko caṇḍālo vasati tassetaṃ kammaṃ
bhavissatīti. Manussā mahāsattaṃ upasaṅkamitvā tumhe bhante
suriyassuggantuṃ na dethāti pucchiṃsu. Āmāvusoti. Kiṃkāraṇāti.
Tumhākaṃ kulūpakatāpaso maṃ niraparādhaṃ abhisapi tasmiṃ āgantvā
khamāpanatthāya mama pādesu patite suriyaṃ visajjessāmīti. Te gantvā
taṃ kaḍḍhantā ānetvā mahāsattassa pādamūle nipajjāpetvā
khamāpetvā āhaṃsu suriyaṃ visajjetha bhanteti. Na sakkā visajjetuṃ sacāhaṃ
suriyaṃ visajjessāmi imassa sattadhā muddhā phalissatīti. Atha
bhante kiṃ karomāti. So mattikapiṇḍaṃ āharathāti āharāpetvā
imassa tāpasassa sīse ṭhapetvā tāpasaṃ otāretvā udake ṭhapethāti
ṭhapāpetvā suriyaṃ visajjesi. Suriyasmiṃ hi pahatamatte mattikapiṇḍo
sattadhā bhijji. Tāpaso udake nimujji. Mahāsatto taṃ dametvā
kuhiṃ nukho tāni soḷasabrāhmaṇasahassāni vasantīti upadhārento
mejjharañño santiketi ñatvā te damessāmīti iddhiyā gantvā
nagarasāmante otaritvā pattaṃ ādāya nagare piṇḍāya cari.

---------------------------------------------------------------------------------------------
page20.
     Brāhmaṇā taṃ disvā ayaṃ idha ekadve divase vasantopi
amhe appatiṭṭhe karissatīti vegena rañño santikaṃ gantvā
mahārāja māyākāro eko vijjādharo coro āgato gaṇhāpetha
nanti rañño ārocesuṃ. Rājā sādhūti sampaṭicchi. Mahāsatto
missakabhattaṃ ādāya aññataraṃ kuḍḍaṃ nissāya pīṭhikāya nisinno
bhuñjati. Atha naṃ aññāvihitakaṃ āhāraṃ paribhuñjamānameva raññā
pahitapurisā asinā gīvaṃ paharitvā jīvitakkhayaṃ pāpesuṃ. So kālaṃ
katvā brahmaloke nibbatti. Imasmiṃ kira jātake bodhisatto
koṇḍadamako ahosi. So teneva paraniyuttabhāveneva jīvitakkhayaṃ
pāpuṇi. Devatā kujjhitvā sakalamejjharaṭṭhe uṇhaṃ kukkulavassaṃ
vassāpetvā raṭṭhamaraṭṭhamakaṃsu. Tena vuttaṃ
        upahaccamāno mejjhā   mātaṅgasmiṃ yasassine
        sapārisajjo ucchinno   mejjharaññaṃ tadā ahūti.
     Satthā imaṃ dhammadesanaṃ āharitvā na idāneva pubbepi
udeno pabbajite viheṭhetiyevāti vatvā jātakaṃ samodhānesi tadā
maṇḍabyo udeno ahosi mātaṅgapaṇḍito pana ahameva sammāsambuddhoti.
                   Mātaṅgajātakaṃ niṭṭhitaṃ.
                          Paṭhamaṃ
                      ----------

---------------------------------------------------------------------------------------------
page21.
                      Cittasambhūtajātakaṃ
     sabbaṃ narānaṃ saphalaṃ suciṇṇanti idaṃ satthā jetavane viharanto
āyasmato mahākassapassa piyasaṃvāse dve saddhivihārike bhikkhū ārabbha
kathesi.
     Te kira aññamaññaṃ appaṭivibhattabhogā paramavissāsikā
ahesuṃ piṇḍāya carantāpi ekato gacchanti vinā bhavituṃ na
sakkonti. Dhammasabhāyaṃ bhikkhū tesaṃyeva vissāsaṃ vaṇṇayamānā
nisīdiṃsu. Satthā āgantvā kāyanuttha bhikkhave etarahi kathāya
sannisinnāti pucchitvā imāya nāmāti vutte anacchariyaṃ bhikkhave
imesaṃ ekasmiṃ attabhāve vissāsikattaṃ porāṇakapaṇḍitā pana
tīṇi cattāri bhavantarāni gacchantāpi mittabhāvaṃ na vijahiṃsuyevāti
vatvā atītaṃ āhari.
     Atīte avantiraṭṭhe ujjeniyaṃ avantimahārājā nāma rajjaṃ
kāresi. Tadā ujjeniyā bahi caṇḍālakagāmako ahosi. Mahāsatto
tattha nibbatti. Aparopi satto tasseva mātucchāpatto hutvā
nibbatti. Tesu eko citto nāma ahosi eko sambhūto nāma
ahosi te ubhopi vayappattā caṇḍālavaṃsadhovanaṃ nāma sippaṃ
uggaṇhitvā ekadivasaṃ ujjenīnagaradvāre sippaṃ dassessāmāti
eko uttaradvāre sippaṃ dassesi eko pācīnadvāre sippaṃ
dassesi. Tasmiñca nagare dve diṭṭhamaṅgalikāyo ahesuṃ. Ekā

---------------------------------------------------------------------------------------------
page22.
Seṭṭhidhītā ekā purohitadhītā. Tā bahukhādanīya bhojanīya
mālāgandhādīni gāhāpetvā uyyānakīḷaṃ kīḷissāmāti ekā
uttaradvārena nikkhami ekā pācīnadvārena. Tā te caṇḍālaputte
sippaṃ dassente disvā ke eteti pucchitvā caṇḍālaputtāti
sutvā apassitabbayuttakaṃ vata passimhāti gandhodakena akkhīni
dhovitvā nivattiṃsu. Mahājanā are duṭṭhacaṇḍālā tumhe nissāya
mayaṃ amūlakāni surābhattāni na labhimhāti te ubhopi bhātike pothetvā
anayabyasanaṃ pāpesuṃ. Te paṭiladdhasaññā uṭṭhāya aññamaññassa
santikaṃ gantvā ekasmiṃ ṭhāne samāgantvā aññamaññassa taṃ
dukkhuppattiṃ ārocetvā roditvā paridevitvā kinti karissāmāti
mantetvā idaṃ amhākaṃ jātiṃ nissāya dukkhaṃ uppannaṃ caṇḍālakammaṃ
kātuṃ na sakkhissāmāti jātiṃ paṭicchādetvā brāhmaṇamāṇavakavesena
takkasilaṃ gantvā sippaṃ uggaṇhissāmāti sanniṭṭhānaṃ
katvā tattha gantvā dhammantevāsikā hutvā disāpāmokkhācariyassa
santike sippaṃ paṭṭhapesuṃ. Jambūdīpatale dve kira caṇḍālā jātiṃ
paṭicchādetvā sippaṃ uggaṇhantīti suyyittha.
     Tesu cittapaṇḍitassa sippaṃ niṭṭhitaṃ sambhūtassa na tāva
niṭṭhitaṃ. Athekadivasaṃ eko gāmavāsī brāhmaṇo vācakaṃ karissāmīti
ācariyaṃ nimantesi. Tameva rattiṃ devo vassitvā magge kandarādīni
pūresi. Ācariyo pātova cittapaṇḍitaṃ pakkosāpetvā tāta
ahaṃ gantuṃ na sakkhissāmi tvaṃ māṇavehi saddhiṃ gantvā maṅgalaṃ

---------------------------------------------------------------------------------------------
page23.
Vatvā tumhehi laddhaṃ bhuñjitvā amhehi laddhaṃ āharāti pesesi.
So sādhūti māṇavake gahetvā āgato. Yāva māṇavā nahāyanti
ceva mukhāni dhovanti ca tāva manussā pāyāsaṃ vaḍḍhitvā
nibbātūti paṭṭhapesuṃ. Māṇavā tasmiṃ anibbuteyeva āgantvā
nisīdiṃsu. Manussā dakkhiṇodakaṃ datvā tesaṃ purato pātiyo
ṭhapesuṃ. Sambhūto luddhadhātuko viya hutvā sītaloti saññāya taṃ
pāyāsapiṇḍaṃ ukkhipitvā mukhe ṭhapesi. So tassa ādittaayoguḷo
mukhaṃ dahi. So kampamāno satiṃ anupaṭṭhapetvā cittapaṇḍitaṃ
oloketvā caṇḍālabhāsāya evaṃ khalu khalūti āha. Sopi tatheva
satiṃ anupaṭṭhapetvā caṇḍālabhāsāya evaṃ niggala niggalāti āha.
Māṇavā aññamaññaṃ oloketvā kiṃbhāsā nāmesāti vadiṃsu.
Cittapaṇḍito maṅgalaṃ abhāsi. Māṇavā bahi nikkhamitvā
vaggavaggā hutvā tattha tattha nisīditvā bhāsaṃ sodhentā caṇḍālabhāsāti
ñatvā are duṭṭhacaṇḍālā ettakaṃ kālaṃ brāhmaṇamhāti
vatvā vañcayitthāti ubhopi te pothayiṃsu.
     Atheko sappuriso apethāti nivāretvā ayaṃ tumhākaṃ jātiyā
doso gacchatha katthaci deseva pabbajitvā jīvathāti te ubho
uyyojesi. Māṇavā tesaṃ caṇḍālabhāvaṃ ācariyassa ārocesuṃ.
Itarepi araññaṃ pavisitvā isipabbajjaṃ pabbajitvā na cirasseva
tato cavitvā nerañjarāya tīre migiyā kucchismiṃ nibbattiṃsu. Te
mātukucchito nikkhantakālato paṭṭhāya ekatova vicaranti vinā

---------------------------------------------------------------------------------------------
page24.
Bhavituṃ na sakkonti. Te ekadivasaṃ gocaraṃ gahetvā ekasmiṃ
rukkhamūle sīsena sīsaṃ siṅgena siṅgaṃ tuṇḍena tuṇḍaṃ alliyāpetvā
romasamāne ṭhite disvā eko luddako sattiṃ khipitvā ekappahāreneva
jīvitā voropesi. Tato cavitvā rammadānadītīre ukkusayoniyaṃ
nibbattiṃsu. Tatthāpi te vuḍḍhippatte gocaraṃ gahetvā
sīsena sīsaṃ tuṇḍena tuṇḍaṃ alliyāpetvā ṭhite disvā eko
yaṭṭhiluddako ekappahāreneva bandhitvā vadhi. Tato pana cavitvā
cittapaṇḍito kosambiyaṃ purohitassa putto hutvā nibbatti.
Sambhūtapaṇḍito uttarapañcālarañño putto hutvā nibbatti.
Te nāmagahaṇadivasakālato paṭṭhāya attano jātiṃ anussariṃsu.
Sambhūtapaṇḍito nirantaraṃ sarituṃ asakkonto catutthaṃ caṇḍālajātimeva
anussarati. Cittapaṇḍito paṭipāṭiyā catasso jātiyoti.
So soḷasavassakāle nikkhamitvā himavantaṃ pavisitvā isipabbajjaṃ
pabbajitvā jhānābhiññāyo nibbattetvā jhānasukhena vītināmento
vasi. Sambhūtopi pituaccayena chattaṃ ussāpetvā chattamaṅgaladivaseyeva
mahājanamajjhe maṅgalagītaṃ katvā udānavasena dve gāthā abhāsi.
Tā sutvā amhākaṃ kira rañño maṅgalagītanti orodhāpi gandhabbāpi
tameva gītaṃ gāyanti. Anukkamena rañño piyagītanti sabbepi
nagaravāsino manussā tameva gāyanti. Cittapaṇḍitopi himavantappadese
vasantoyeva kinnukho me bhātikena sambhūtena chattaṃ laddhaṃ
udāhu na tāvāti upadhārento laddhabhāvaṃ ñatvā navarajjaṃ tāva

---------------------------------------------------------------------------------------------
page25.
Idāni gantvā taṃ pabodhetuṃ na sakkhissāmi mahallakakāle naṃ
upasaṅkamitvā dhammaṃ kathetvā pabbājessāmīti cintetvā
paṇṇāsavassāni agantvā rañño puttadhītāhi vaḍḍhitakāle iddhiyā
ākāsenāgantvā rañño uyyāne otaritvā maṅgalasilāpaṭṭe
suvaṇṇapaṭimā viya nisīdi. Tasmiṃ khaṇe eko dārako rañño taṃ gītaṃ
gāyanto dārūni uddharati. Cittapaṇḍito taṃ pakkosi. So
āgantvā vanditvā aṭṭhāsi. Atha naṃ āha tvaṃ pāto
paṭṭhāya imameva gītaṃ gāyasi kiṃ aññaṃ na jānāsīti. Bhante
aññānipi bahūni jānāmi imāni pana dve rañño piyagītāni
tasmā imāneva gāyāmīti. Atthi koci pana rañño gītassa
paṭigītaṃ gāyantoti. Natthi bhanteti. Sakkhissasi pana tvaṃ paṭigītaṃ
gāyitunti. Jānanto sakkhissāmīti. Tenahi tvaṃ raññā dvīsu
gītesu gāyitesu idaṃ tatiyaṃ katvā gāyassūti gītaṃ datvā rañño
santikaṃ gantvā gāyissasi rājā te pasīditvā mahantaṃ issariyaṃ
dassatīti uyyojesi. So sīghaṃ mātu santikaṃ gantvā attānaṃ
alaṅkārāpetvā rājadvāraṃ gantvā eko kira dārako tumhehi
saddhiṃ paṭigītaṃ gāyissatīti rañño ārocāpetvā āgantvā gāyatūti
vutte gantvā vanditvā tvaṃ kira tāta paṭigītaṃ gāyissasīti
puṭṭho āma devāti sabbaṃ rājaparisaṃ sannipātāpetvā sannipatitāya
parisāya rājānaṃ āha tumhe tāvadeva tumhākaṃ gītaṃ gāyatha

---------------------------------------------------------------------------------------------
page26.
Athāhaṃ paṭigītaṃ gāyissāmīti. Rājā dve gāthā abhāsi
                sabbaṃ narānaṃ saphalaṃ suciṇṇaṃ
                na kammunā kiñcana moghamatthi
                passāmihaṃ sambhūtaṃ mahānubhāvaṃ
                sakammunā puññaphalūpapannaṃ.
                Sabbaṃ narānaṃ saphalaṃ suciṇṇaṃ
                na kammunā kiñcana moghamatthi
                kaccinnu cittassapi evameva
                iddho mano tassa yathāpi mayhanti.
     Tattha na kammunā kiñcana moghamatthīti sukatadukkatesu kammesu
kiñcanaṃ ekaṃ kammaṃpi moghaṃ nāma natthi nipphalaṃ na hoti vipākaṃ
datvā vinassatīti aparāpariyavedanīyakammaṃ sandhāyāha. Sambhūtanti
attānaṃ vadati passāmi ahaṃ āyasmantaṃ sambhūtaṃ. Sakammunā
puññaphalūpapannanti sakena kammena puññaphalūpapannaṃ sakammaṃ nissāya
puññaphalena upapannaṃ taṃ passāmīti attho. Kaccinnu cittassapīti
mayaṃ hi dvepi janā ekato hutvā na ciraṃ sīlaṃ rakkhimhā ahaṃ
tāva tasseva phalena mahantaṃ yasaṃ patto kacci nukho me
bhātikassa cittassāpi evameva mano iddho samiddhoti.
     Tassa gītāvasāne dārako gāyanto tatiyaṃ gāthamāha
                sabbaṃ narānaṃ saphalaṃ suciṇṇaṃ
                na kammunā kiñcana moghamatthi

---------------------------------------------------------------------------------------------
page27.
                Cittaṃpi jānāti tatheva deva
                iddho mano tassa yathāpi tuyhanti.
        Taṃ sutvā rājā catutthaṃ gāthamāha
                bhavaṃ nu citto sutamaññato te
                udāhu te koci naṃ etadakkhā
                gāthā sugītā na mamatthi kaṅkhā
                dadāmi te gāmavaraṃ satañcāti.
     Tattha sutamaññato teti ahaṃ sambhūtassa bhātā citto nāmāti
vadantassa cittasseva nu te santikā sutanti attho. Koci nanti
udāhu mayā sambhūtassa rañño bhātā citto diṭṭhoti koci te
etamatthaṃ ācikkhi. Sugītāti sabbathāpi ayaṃ gāthā sugītā
natthettha mama kaṅkhā. Gāmavaraṃ satañcāti gāmavarānaṃ te sataṃ
dadāmīti vadati.
     Tato dārako pañcamaṃ gāthamāha
                na cāhaṃ citto sutamaññato me
                isi ca me etamatthaṃ asaṃsi
                gantvāna rañño paṭigāhi gāthaṃ
                api nu te gāmavaraṃ dadeyyāti.
     Tattha etamatthanti tumhākaṃ uyyāne nisinno eko isi
mayhaṃ etamatthaṃ ācikkhi.
     Taṃ sutvā rājā so mama bhātā citto bhavissati idāneva

---------------------------------------------------------------------------------------------
page28.
Naṃ gantvā passissāmīti purise āṇāpento gāthādvayamāha
       yojentu me rājarathe    sukate cittasibbane
       kacchaṃ nāgānaṃ bandhatha      gīveyyaṃ paṭimuñcatha.
                Haññantu bho bheri mudiṅga saṅkhe
                sīghāni yānāni ca yojayantu
                ajjevahaṃ assamantaṃ gamissaṃ
                yattheva dakkhissa isiṃ nisinnanti.
     Tattha haññantūti āhaññantu. Assamantanti taṃ assamaṃ.
     So evaṃ vatvā rathaṃ abhiruyha sīghaṃ gantvā uyyānadvāre
rathaṃ ṭhapetvā cittapaṇḍitaṃ upasaṅkamitvā vanditvā ekamantaṃ nisinno
tuṭṭhamānaso aṭṭhamaṃ gāthamāha
                suladdhalābho vata me ahosi
                gāthā sugītā parisāya majjhe
                sohaṃ isiṃ sīlavatūpapannaṃ
                disvā patīto sumanohamasmīti.
     Tassattho suladdhalābho vata mayhaṃ chattamaṅgaladivase parisāya
majjhe gītā gāthā sugītā vata ahosi svāhaṃ ajja sīlavatūpapannaṃ
isiṃ disvā pītisomanassappatto jātoti.
     So cittapaṇḍitassa diṭṭhakālato paṭṭhāya somanassappatto
bhātikassa me pallaṅkaṃ attharathāti ādīni āṇāpento navamaṃ gāthamāha

---------------------------------------------------------------------------------------------
page29.
        Āsanaṃ udakapiṭṭhaṃ       paṭiggaṇhātu no bhavaṃ
        agghe bhavantaṃ pucchāmi   agghaṃ kurutu no bhavanti.
     Tattha aggheti atithino dātabbayuttakasmiṃ agghe bhavantaṃ
āpucchāmi. Kurutu noti imaṃ no agghaṃ bhavaṃ paṭiggaṇhātūti.
     Evaṃ madhurapaṭisanthāraṃ katvā rajjaṃ majjhe bhinditvā dento
itaraṃ gāthamāha
                rammañca te āvasathaṃ karotu
                nārīgaṇehi paricārayassu
                karohi okāsamanuggahāya
                ubhopi maṃ issariyaṃ karomāti.
     Tattha imaṃ issariyanti kapilaraṭṭhe uttarapañcālanagare rajjaṃ
majjhe bhinditvā dve rājāno karoma anubhavāma.
     Tassa taṃ vacanaṃ sutvā cittapaṇḍito dhammaṃ desento cha
gāthā abhāsi
                disvā phalaṃ duccaritassa rāja
                atho suciṇṇassa mahāvipākaṃ
                attānameva paṭisaṃyamissaṃ
                na patthaye puttapasuddhanaṃ vā.
        Dasevimā vassadasā        maccānaṃ idha jīvitaṃ
        appattaññeva taṃ odhiṃ      naḷo chinnova sussati.

---------------------------------------------------------------------------------------------
page30.
        Tattha kā nandi kā khiḍḍā    kā rati kā dhanesinā
        kiṃ me puttehi dārehi      rāja muttosmi bandhanā.
        Sohametaṃ pajānāmi         maccu me nappamajjati
        antakenādhipannassa         kā rati kā dhanesinā.
                Jātī narānaṃ adhammā janinda
                caṇḍālayonī dvipadakaniṭṭhā
                sakehi kammehi supāpakehi
                caṇḍāligabbhe avasimha pubbe.
        Caṇḍālāhumhāvantīsu        migā nerañjaraṃ pati
        ukkusā rammadātīre         tayajja brāhmaṇakhattiyāti.
     Tattha duccaritassāti mahārāja tvaṃ sucaritasseva phalaṃ jānāsi
ahaṃ pana duccaritassāpi phalaṃ passāmiyeva mayaṃ hi ubho duccaritaphalena
ito catutthe attabhāve caṇḍālayoniyaṃ nibbattā tattha na ciraṃ
sīlaṃ rakkhitvā tassa phalena tvaṃ khattiyakule nibbatto ahaṃ
brāhmaṇakule evāhaṃ duccaritassa ca phalaṃ suciṇṇassa ca phalaṃ
mahāvipākaṃ disvā attānameva sīlasaṃyamena paṭisaṃyamissaṃ puttaṃ vā
pasuṃ vā dhanaṃ vā na patthemi. Dasevimā vassadasāti mahārāja
mandadasakaṃ khiḍḍādasakaṃ vaṇṇadasakaṃ baladasakaṃ paññādasakaṃ hānidasakaṃ
pabbhāradasakaṃ vaṅkadasakaṃ momūhadasakaṃ sayanadasakanti imesaṃ hi dasannaṃ
dasakānaṃ vasena daseva vassadasā imaṃ maccānaṃ idha manussalokamhi
jīvitaṃ tayidaṃ niyamena sabbā etā dasā na pāpuṇāti athakho

---------------------------------------------------------------------------------------------
page31.
Appattaññeva taṃ odhiṃ naḷo chinnova sussati yepi sakalaṃ vassasataṃ
jīvanti tesaṃpi mandadasake pavattā rūpārūpadhammā vicchinditvā
ātape pakkhittanaḷo viya tattheva sussanti antaradhāyanti taṃ odhiṃ
atikkamitvā khiḍḍādasakaṃ na pāpuṇanti tathā khiḍḍādasakādīsu
pavattāni vaṇṇadasakādīni. Tatthāti tasmiṃ evaṃ sussamāne jīvite
kā pañcakāmaguṇe nissāya abhinandi kā kāyakīḷādivasena khiḍḍā
vā kā somanassavasena rati kā dhanesinā kiṃ me puttehi
dārehi muttosmi etamhā puttadārabandhanāti attho.
Antakenādhipannassāti jīvitantakarena maccunā abhibhūtassa. Dvipadakaniṭṭhāti
dvipadānaṃ antare lāmakā. Avasimhāti dvepi mayaṃ avasimha.
Caṇḍālāhumhāti mahārāja ito pubbeva catutthaṃ jātiṃ avantiraṭṭhe
ujjenīnagare caṇḍālā ahumhā tato cavitvā nerañjarāya nadiyā
tīre ubhopi migā ahumhā tattha dvepi amhe ekasmiṃ rukkhamūle
aññamaññaṃ nissāya ṭhite eko luddako ekeneva sattippahārena
jīvitā voropesi tato cavitvā rammadātīre kurarā ahumhā
tatrāpi no nissāya ṭhite eko nesādo ekappahāreneva bandhitvā
jīvitakkhayaṃ pāpesi tato cavitvā te mayaṃ ajja brāhmaṇakhattiyā
jātā ahaṃ kosambiyaṃ brāhmaṇakule nibbatto tvaṃ idha rājā
jātoti evamassa atītā lāmakā jātiyo pakāsetvā idāneva
imissāpi jātiyā āyusaṅkhāraparittakaṃ dassetvā puññesu ussāhaṃ
janento catasso gāthā abhāsi

---------------------------------------------------------------------------------------------
page32.
                Upanīyati jīvitamappamāyuṃ
                jarūpanītassa na santi tāṇā
                karohi pañcāla mameva vākyaṃ
                mākāsi kammāni dukkhudrayāni.
                Upanīyati jīvitamappamāyuṃ
                jarūpanītassa na santi tāṇā
                karohi pañcāla mameva vākyaṃ
                mākāsi kammāni dukkhapphalāni.
                Upanīyati jīvitamappamāyuṃ
                jarūpanītassa na santi tāṇā
                karohi pañcāla mameva vākyaṃ
                mākāsi kammāni rajassirāni.
                Upanīyati jīvitamappamāyuṃ
                vaṇṇaṃ jarā hanti narassa jīyato
                karohi pañcāla mameva vākyaṃ
                mākāsi kammaṃ nirayūpapattiyāti.
     Tattha upanīyatīti mahārāja idaṃpi jīvitaṃ maraṇaṃ upagacchati idaṃ
hi tesaṃ sattānaṃ appamāyuṃ sarasaparittatāyapi ṭhitiparittatāyapi parittaṃ
suriyuggamane tiṇagge ussāvabindusadisaṃ. Na santi tāṇāti na hi
jarāya maraṇaṃ upanītassa puttādayo tāṇā nāma honti. Mameva
vākyanti etaṃ mama vacanaṃ. Mākāsīti mā rūpādikāmaguṇahetu pamādaṃ

---------------------------------------------------------------------------------------------
page33.
Āpajjatvā nirayādīsu dukkhavaḍḍhanāni kammāni akāsi. Dukkhapphalānīti
dukkhavipākāni. Rajassirānīti kilesarajena okiṇṇasīsāni. Vaṇṇanti
jiramānassa narassa sarīravaṇṇaṃ jarā hanti. Nirayūpapattiyāti nirassāde
niraye uppajjanatthāya.
     Evaṃ mahāsatte kathente rājā pabujjhitvā tisso gāthā abhāsi
                addhā hi saccaṃ vacanaṃ tavedaṃ
                yathā isī bhāsasi evametaṃ
                kāmā ca me santi anapparūpā
                te duccajā mādisakena bhikkhū.
                Nāgo yathā paṅkamajjhe byasanno
                passaṃ thalaṃ nābhisambhoti gantuṃ
                evamahaṃ kāmapaṅke byasanno
                na bhikkhuno maggamanubbajāmi.
                Yathāpi mātāpitaro ca puttaṃ
                nānusāsare kinti sukhī bhaveyya
                evaṃpi maṃ tvaṃ anusāsa bhante
                yathā ciraṃ pecca sukhī bhaveyyanti.
     Tattha anapparūpāti aparittajātikā bahū aparimitā. Te duccajā
mādisakenāti bhātika tvaṃ kilese pahāya ṭhito ahaṃ pana kāmapaṅke
nimuggo tasmā mādiseneva te kāmā duccajā. Nāgo yathāti iminā

---------------------------------------------------------------------------------------------
page34.
Attano kāmapaṅke nimuggabhāvassa upamaṃ dasseti. Tattha byasannoti
visanno visatto anuppaviṭṭho. Ayameva vā pāṭho. Magganti
tumhākaṃ ovādānusāsanimaggaṃ. Nānubbajāmīti pabbajituṃ na sakkomi
idheva pana me ṭhitassa ovādaṃ dethāti. Anusāsareti anusāsenti.
     Atha naṃ mahāsatto āha
                no ce tuvaṃ ussāhase janinda
                kāme ime mānusake pahātuṃ
                dhammibaliṃ paṭṭhapayassu rāja
                adhammakāro ca te māhu raṭṭhe.
                Dūtā vidhāvantu disā catasso
                nimantitā samaṇabrāhmaṇānaṃ
                te annapānena upaṭṭhahassu
                vatthena senāsanapaccayena
                annena pānena pasannacitto
                santappaya samaṇabrāhmaṇe ca
                datvā ca bhutvā ca yathānubhāvaṃ
                anandito saggamupehi ṭhānaṃ.
                Sace ca taṃ rāja mado saheyya
                nārīgaṇehi parivārayantaṃ
                imameva gāthaṃ manasikarohi
                bhāsesi cetaṃ parisāya majjhe.

---------------------------------------------------------------------------------------------
page35.
        Abbhokāsasayo jantu    vajantyā khīrapāyito
        parikiṇṇo suvānehi     svājja rājāti vuccatīti.
     Tattha na ussāhaseti na ussahasi. Dhammibalinti dhammena samena
anatirittabaliṃ gaṇhāti attho. Adhammakāro teti porāṇakarājūhi
ṭhapitaṃ vinicchayadhammaṃ bhinditvā pavattā adhammakiriyā. Nimantitāti
dhammikasamaṇabrāhmaṇe nimantetvā pakkosakā. Yathānubhāvanti
yathābalaṃ yathāsatiṃ. Imameva gāthanti idāni vattabbaṃ sandhāyāha.
Tatrāyaṃ adhippāyo mahārāja sace taṃ mado abhibhaveyya sace
te nārīgaṇehi parivutassa rūpādayo vā kāmaguṇe rajjasukhaṃ vā
ārabbha māno uppajjeyya atheva cinteyyāsi ahaṃ pure
caṇḍālayoniyaṃ nibbatto channassa tiṇakuṭimattassāpi abhāvā
abbhokāsasayo ahosiṃ tadā hi me mātā caṇḍālī araññaṃ
dārupaṇṇādīnaṃ atthāya gacchantī maṃ kukkuragaṇassa majjhe abbhokāse
nipajjāpetvā attano khīraṃ pāyetvā gacchati sohaṃ kukkurehi
parivārito tehiyeva saddhiṃ sunakhiyā khīraṃ pivitvā vaḍḍhito evaṃ
nīcajacco hutvā ajja rājā nāma jātoti iti kho tvaṃ mahārāja
iminā atthena attānaṃ ovadanto yo so pubbe abbhokāsasayo
jantu araññaṃ vajantiyā caṇḍāliyā itocītoca anusañcarantiyā
sunakhiyā ca khīraṃ pāyito sunakhehi parikiṇṇo vaḍḍhito so
ajja rājāti vuccatīti imaṃ gāthaṃ bhāseyyāsīti.
     Evaṃ mahāsatto tassa ovādaṃ datvā dinno te mayā

---------------------------------------------------------------------------------------------
page36.
Ovādo idāni tvaṃ pabbaja vā mā vā attanāva attano
kammassa vipākaṃ paṭisevissatīti vatvā ākāse uppatitvā tassa
matthake pādarajaṃ pātento himavantameva gato. Rājāpi taṃ disvā
uppannasaṃvego jeṭṭhaputtassa rajjaṃ datvā balanikāyaṃ nivattāpetvā
himavantābhimukho pāyāsi. Mahāsatto tassāgamanaṃ ñatvā
isigaṇaparivuto āgantvā taṃ ādāya gantvā pabbājetvā kasiṇaparikammaṃ
ācikkhi. So jhānābhiññā nibbattesi. Iti te ubhopi
brahmalokaparāyanā ahesuṃ.
     Satthā imaṃ dhammadesanaṃ āharitvā evaṃ bhikkhave
porāṇakapaṇḍitā tīṇi cattāri bhavantarāni gacchantāpi daḷhavissāsāva
ahesunti vatvā jātakaṃ samodhānesi tadā sambhūto ānando
ahosi cittapaṇḍito pana ahamevāti.
                  Cittasambhūtajātakaṃ niṭṭhitaṃ.
                         Dutiyaṃ.
                      ----------
                       Sīvirājajātakaṃ
     dūre ca vasaṃ therovāti idaṃ satthā jetavane viharanto
asadisadānaṃ ārabbha kathesi. Taṃ aṭṭhanipāte sīvirājajātake
vitthāritameva.
     Tadā pana rājā sattame divase sabbaparikkhāre datvā anumodanaṃ

---------------------------------------------------------------------------------------------
page37.
Yāci. Satthā avatvāva pakkāmi. Rājā bhuttapātarāso vihāraṃ
gantvā kasmā bhante anumodanaṃ na karitthāti āha. Satthā
aparisuddhā mahārāja parisāti vatvā na ve kadariyā devalokaṃ
vajantīti gāthāya dhammaṃ desesi. Rājā pasīditvā satasahassagghanikena
sīveyyakena uttarāsaṅgeneva tathāgataṃ pūjetvā nagaraṃ pāvisi.
Punadivase bhikkhū dhammasabhāyaṃ kathaṃ samuṭṭhāpesuṃ āvuso kosalarājā
asadisadānaṃ datvā tādisenāpi dānena atitto dasabalena dhamme
desite puna satasahassagghanikaṃ sīveyyakaṃ vatthaṃ adāsi yāva atitto
vatāvuso dānena rājāti. Satthā āgantvā kāyanuttha bhikkhave
etarahi kathāya sannisinnāti pucchitvā imāya nāmāti vutte
na bhikkhave bāhirabhaṇḍaṃ nāma sudinnaṃ porāṇakapaṇḍitā
sakalajambūdīpaṃ unnaṅgalaṃ katvā devasikaṃ chasatasahassapariccāgena dānaṃ
dadamānā bāhirakadānena atittā piyassa dātā piyaṃ labhatīti
sampattā yācakānaṃ akkhīni uppāṭetvā adaṃsūti vatvā atītaṃ āhari.
     Atīte sīviraṭṭhe ariṭṭhapuranagare sīvimahārāje rajjaṃ kārente
mahāsatto tassa putto hutvā nibbatti. Sīvikumārotissa nāmaṃ
kariṃsu. So vayappatto takkasilaṃ gantvā uggahitasippo āgantvā
pitu sippaṃ dassetvā uparajjaṃ labhitvā aparabhāge pituaccayena rājā
hutvā agatigamanaṃ pahāya dasa rājadhamme akopetvā dhammena rajjaṃ
kārento catūsu nagaradvāresu nagaramajjhe nivesanadvāre cāti cha
dānasālāyo kāretvā devasikaṃ chasatasahassapariccāgena mahādānaṃ

---------------------------------------------------------------------------------------------
page38.
Pavattesi aṭṭhamīcātuddasīpaṇṇarasīsu ca niccaṃ dānasālaṃ gantvā
dānaṃ olokesi.
     So ekadā puṇṇamīdivase pātova samussitasetacchatte
rājapallaṅke nisinno attanā dinnadānaṃ āvajjento bāhiravatthuṃ attanā
adinnaṃ nāma adisvā mayā bāhiravatthuṃ adinnaṃ nāma natthi na
maṃ bāhiradānaṃ toseti ahaṃ ajjhattikadānaṃ dātukāmo aho
vatajja mama dānasālaṃ gatakāle kocideva yācako bāhiravatthuṃ ayācitvā
ajjhattikassa nāmaṃ gaṇheyya sace hi me koci hadayamaṃsassa nāmaṃ
gaṇheyya kaṇayena uraṃ paharitvā pasannaudakato sanālaṃ padumaṃ
uddharanto viya lohitabindūni paggharantaṃ hadayaṃ nīharitvā dassāmi sace
sarīramaṃsassa nāmaṃ gaṇheyya avalekhanasatthakena telasiṅgaṃ likkhanto
viya sarīramaṃsaṃ otāretvā dassāmi sace lohitassa nāmaṃ gaṇheyya
yantamukhe pakkhanditvā upanītabhājanaṃ pūretvā lohitaṃ dassāmi sace
vā pana koci gehe me kammaṃ nappavattati gehe me dāsakammaṃ
karohīti maṃ vadeyya rājavesaṃ apanetvā bāhiraṃ katvā attānaṃ
sāvetvā dāsakammaṃ karissāmi sace me koci akkhīnaṃ nāmaṃ
gaṇheyya tālamiñjaṃ nīharanto viya akkhīni uppāṭetvā dassāmīti
cintesi. Iti so
       yaṃ kiñci mānusaṃ dānaṃ    adinnaṃ me na vijjati
       yopi yāceyya maṃ cakkhuṃ  dadeyyaṃ avikampitoti
cintetvā soḷasahi gandhodakaghaṭehi nahāyitvā

---------------------------------------------------------------------------------------------
page39.
Sabbālaṅkārapaṭimaṇḍito nānaggarasabhojanaṃ bhuñjitvā alaṅkatahatthikkhandhavaragato
dānaggaṃ agamāsi.
     Sakko tassa ajjhāsayaṃ viditvā sīvirājā ajja
sampattayācakānaṃ cakkhūni uppāṭetvā dassāmīti cintesi sakkhissati nukho
dānaṃ dātuṃ udāhu noti cintetvā tassa vīmaṃsanatthāya jarājiṇṇapatto
andhabrāhmaṇo viya hutvā rañño dānaggaṃ gamanakāle ekasmiṃ
unnatappadese hatthaṃ pasāretvā rājānaṃ jayāpetvā aṭṭhāsi.
Rājā tadabhimukhaṃ vāraṇaṃ pesetvā brāhmaṇa kiṃ vadesīti pucchi.
Atha naṃ sakko mahārāja tava dānajjhāsayataṃ nissāya samuggatena
kittighosena sakalalokasannivāsonirantaraṃ phuṭṭho ahañca andho tvaṃ
dvicakkhūti vatvā cakkhuṃ yācanto paṭhamaṃ gāthamāha
        dūre ca vasaṃ therova    cakkhuṃ yācitumāgato
        ekanettā bhavissāma   cakkhuṃ me dehi yācitoti.
     Tattha dūreti ito dūre ca vasanto. Theroti jarājiṇṇatthero
viya. Ekanettāti ekaṃ nettaṃ mayhaṃ dehi evaṃ dvepi
ekanettā bhavissāmāti.
     Taṃ sutvā mahāsatto idānevāhaṃ pāsāde nisinno mantetvā
āgato mahā me lābho ajjeva me manoratho matthakaṃ pāpuṇissati
adinnapubbaṃ dānaṃ dassāmīti tuṭṭhamānaso dutiyaṃ gāthamāha
                kenānusiṭaṭho idha māgatosi
                vanibbaka cakkhupathāni yācituṃ

---------------------------------------------------------------------------------------------
page40.
                Suduccajaṃ yācasi uttamaṅgaṃ
                yamāhu nettaṃ purisena duccajanti.
     Tattha vanibbakāti taṃ ālapati. Cakkhupathānīti cakkhūnametaṃ
nāma. Yamāhūti yaṃ paṇḍitā duccajanti kathenti.
     Ito paraṃ uttānasambandhagāthā pālinayeneva veditabbā
                yamāhu devesu sujampatīti
                maghavāti naṃ āhu manussaloke
                tenānusiṭṭho idha māgatosmi
                vanibbako cakkhupathāni yācituṃ.
                Vanibbako mayha vaṇiṃ anuttaraṃ
                dadāhi me cakkhupathāni yācato
                dadāhi me cakkhupathaṃ anuttaraṃ
                yamāhu nettaṃ purisena duccajaṃ.
        Yena atthena āgañchi      yamatthamabhipatthayaṃ
        te te ijjhantu saṅkappā   labha cakkhūni brāhmaṇa.
        Ekante yācamānassa      ubhayāni dadāmihaṃ
                sa cakkhumā gaccha janassa pekkhato
                yadicchasi tvaṃ taṃ te samijjhatūti.
     Tattha vanibbakoti yācako. Yācatoti yācantassa. Vaṇinti
yācanaṃ. Teti te tava tassa atthassa saṅkampanaṃ saṅkappā.
Sacakkhumāti so tvaṃ mama cakkhūhi cakkhumā hutvā. Yadicchasi tvaṃ

---------------------------------------------------------------------------------------------
page41.
Taṃ te samijjhatūti yaṃ tvaṃ mama santikā icchasi taṃ te samijjhatūti.
     Rājā ettakaṃ kathetvā idheva mayā akkhīni uppāṭetvā
dātuṃ asāruppanti cintetvā brāhmaṇaṃ ādāya antepuraṃ gantvā
rājāsane nisīditvā sīvikaṃ nāma vejjaṃ pakkosāpetvā akkhīni
me sodhehīti āha. Amhākaṃ kira rājā akkhīni uppāṭetvā
brāhmaṇassa dātukāmoti sakalanagare ekakolāhalaṃ ahosi. Atha
senāpatiādayo rājavallabhā ca nāgarā ca orodhā ca sabbe
sannipatitvā rājānaṃ nivārento tisso gāthā avocuṃ
         mā no deva adā cakkhuṃ   mā no sabbe parakkari
         dhanaṃ dehi mahārāja       muttā veḷuriyā bahū.
         Yutte deva rathe dehi    ājānīye alaṅkate
         nāge dehi mahārāja     hemakappanivāsase.
         Yathā taṃ sīviyo sabbe     sayogā sarathā sadā
         samantā parikareyyuṃ       evaṃ dehi rathesabhāti.
     Tattha parakkarīti pariccaji. Akkhīsu hi dinnesu rajjaṃ tvaṃ na
kāressasi añño rājā bhavissati evaṃ tayā mayaṃ pariccattā
nāma bhavissāmāti adhippāyeneva āhaṃsu. Parikareyyunti parivāreyyuṃ.
Evaṃ dehīti yathā taṃ avikalacakkhuṃ sīviyo ciraṃ parivāreyyuṃ evaṃ
dehi dhanamevassa dehi mā akkhīni akkhīsu hi dinnesu na
taṃ sīviyo parivāressantīti.

---------------------------------------------------------------------------------------------
page42.
     Atha rājā tisso gāthā abhāsi
         yo ve dassanti vatvāna   adāne kurute mano
         bhumyaṃ so patitaṃ pāsaṃ      gīvāyaṃ paṭimuñcati.
         Yo ve dassanti vatvāna   adāne kurute mano
         pāpā pāpataro hoti     sampatto yamasādhanaṃ.
         Yaṃ hi yāce taṃ hi dade    yaṃ na yāce na taṃ dade
         svāhaṃ tameva dassāmi     yaṃ maṃ yācati brāhmaṇoti.
     Tattha paṭimuñcatīti paveseti. Pāpā pāpataroti lāmakāpi
lāmakataro nāma hoti. Sampatto yamasādhananti yamassa āṇāpavattiṭṭhānaṃ
ussadanirayaṃ sampattoyeva nāma hoti. Yaṃ hi yāceti
yaṃ yācako yāceyya dāyakopi tameva dadeyya na ayācitaṃ
ayañca brāhmaṇo maṃ cakkhuṃ yācati na muttādikaṃ dhanaṃ tadeva
svāhaṃ dassāmīti vadati.
     Atha naṃ amaccā kiṃ patthetvā cakkhūni desīti pucchantā
gāthamāhaṃsu
                āyuṃ nu vaṇṇaṃ nu sukhaṃ balaṃ nu
                kiṃ patthayāno nu janinda desi
                kathaṃ hi rājā sivinaṃ anuttaro
                cakkhūni dajjā paralokahetūti.
     Tattha paralokahetūti mahārāja kathaṃ nāma tumhādiso
paṇḍitapuriso sandiṭṭhikaṃ issariyaṃ pahāya paralokahetu cakkhūni dadeyyāti.

---------------------------------------------------------------------------------------------
page43.
     Atha nesaṃ kathento rājā gāthamāha
                navāhametaṃ yasasā dadāmi
                na puttamicche na dhanaṃ na raṭṭhaṃ
                satañca dhammo carito purāṇo
                icceva dāne nirato mano mamāti.
     Tattha navāhanti na ve ahaṃ. Yasasāti dibbassa vā manusassa vā
yasassa kāraṇā. Na puttamiccheti imassa cakkhudānassa phalena nevāhaṃ
puttaṃ icchāmi na dhanaṃ na raṭṭhaṃ apica sataṃ paṇḍitānaṃ
sabbaññubodhisattānaṃ esa āciṇṇasamāciṇṇo porāṇakamaggo
yadidaṃ pāramīpūraṇaṃ nāma na hi pāramiyo apūretvā bodhipallaṅke
bodhisatto sabbaññutaṃ pāpuṇituṃ samattho nāma atthi ahañca
pāramiyo pūretvā buddho bhavitukāmo. Icceva dāne nirato mano
mamāti iminā kāraṇena mama mano dāneyeva niratoti vadati.
     Sammāsambuddhopi dhammasenāpatisārīputtattherassa cariyāpiṭakaṃ
desento mayhaṃ dvīhipi akkhīhi sabbaññutañāṇameva piyataranti
dīpetuṃ
        na me dessā ubho cakkhū    attānaṃ me na dessiyaṃ
        sabbaññutaṃ piyaṃ mayhaṃ         tasmā cakkhumadāsihanti
āha.
     Mahāsattassa pana kathaṃ sutvā amaccesu appaṭibhāṇesu ṭhitesu
mahāsatto sīvikaṃ vejjaṃ gāthāya ajjhabhāsi

---------------------------------------------------------------------------------------------
page44.
                Sakhā ca mitto ca mama sīvika
                susikkhito sādhu karohi me vaco
                uddhara tvaṃ cakkhūni mama jigiṃsato
                hatthesu ṭhapehi vanibbakassāti.
     Tassattho samma sīvika tvaṃ mayhaṃ sahāyo ca mitto ca
vejjasippeva susikkhito sādhu me vacanaṃ karohi mama jigiṃsetvā
upadhārentassa olokentasseva tālabījaṃ viya me akkhīni uddharitvā
imassa yācakassa hatthesu ṭhapehīti.
     Atha naṃ sīviko āha cakkhudānaṃ nāma bhāriyaṃ upadhārehi
devāti. Sīvika upadhāritaṃ mayā tvaṃ mā papañcaṃ karohi mā
mayā saddhiṃ bahū kathehīti. So cintesi ayuttaṃ mādisassa
susikkhitassa vejjassa rañño akkhīsu satthapātananti. So
nānābhesajjāni ghaṃsitvā bhesajjarasacuṇṇena nīluppalaṃ paribhāvetvā
dakkhiṇakkhiṃ upasiṃghāpesi. Akkhi parivatti. Dukkhā vedanā uppajji.
Sallakkhehi mahārāja paṭipākatikaṃ karaṇaṃ mayhaṃ bhāroti. Apehi
tāta mā papañcaṃ karīti. So paribhāvetvā punapi upasiṃghāpesi.
Akkhi akkhikūpato mucchi. Balavatarā vedanā udapādi.
Sallakkhehi mahārāja sakkomahaṃ paṭipākatikaṃ kātunti. Apehi
tāta mā papañcaṃ karīti. So tatiyavāre kharataraṃ paribhāvetvā
upanāmesi. Akkhi osadhabalena paribbhamitvā akkhikūpato nikkhamitvā
nahārusuttakena olambamānaṃ aṭṭhāsi. Sallakkhehi narinda puna

---------------------------------------------------------------------------------------------
page45.
Pākatikakaraṇaṃ mayhaṃ balanti. Papañcaṃ mā karīti. Adhimattā
vedanā udapādi. Lohitakaṃ paggharati nivatthasāṭakāni lohitena
temiṃsu. Orodhā ca amaccā ca rañño pādamūle patitvā
deva akkhīni mā dehīti mahāparidevaṃ parideviṃsu. Rājā vedanaṃ
adhivāsetvā tāta mā papañcaṃ karīti āha. So sādhu devāti
vāmahatthena akkhiṃ dhāretvā dakkhiṇahatthena satthakaṃ ādāya
akkhisuttakaṃ chinditvā akkhiṃ gahetvā mahāsattassa hatthe ṭhapesi. So
vāmakkhinā dakkhiṇakkhiṃ oloketvā vedanaṃ adhivāsetvā ehi
brāhmaṇāti brāhmaṇaṃ pakkositvā mama ito akkhito
sataguṇena sahassaguṇena satasahassaguṇena sabbaññutañāṇameva piyataraṃ
tassa idaṃ me paccayo hotūti vatvā brāhmaṇassa akkhiṃ adāsi.
So taṃ ukkhipitvā attano akkhimhi ṭhapesi. Taṃ tassānubhāvena
vikasitanīluppalaṃ viya hutvā patiṭṭhāsi. Mahāsatto vāmakkhinā
tassa taṃ akkhiṃ disvā aho sudinnaṃ mayā akkhidānanti anto
samuggatāya pītiyā nirantaraṃ phuṭṭho hutvā itaraṃpi akkhiṃ adāsi.
Sakko tampi attano akkhimhi ṭhapetvā rājanivesanā nikkhamitvā
mahājanassa olokentasseva nagarā nikkhamitvā devalokameva gato.
     Tamatthaṃ pakāsento satthā diyaḍḍhagāthamāha
        codito sīvirājena        sīviko vacanaṃ karo
        rañño cakkhūni uddharitvā    brāhmaṇassūpanāmayi
        sacakkhuko brāhmaṇo āsi   andho rājā upāvisīti.

---------------------------------------------------------------------------------------------
page46.
     Rañño na cirasseva akkhīni ruhiṃsu. Ruhamānāni ca āvāṭabhāvaṃ
appatvā kambalageṇḍukena viya uggatena maṃsapiṇḍena pūretvā
cittakammarūpakassa viya akkhīni ahesuṃ. Vedanā pacchijji. Atha
mahāsatto katipāhaṃ pāsāde vasitvā kiṃ andhassa rajjenāti
amaccānaṃ rajjaṃ niyyādetvā uyyānaṃ gantvā pabbajitvā samaṇadhammaṃ
karissāmīti cintetvā amacce pakkosāpetvā tesaṃ tamatthaṃ
ārocetvā eko mukhadhovanādidāyako kappiyakārakova mayhaṃ
santike bhavissati sarīrakiccaṭṭhānesupi me rajjukaṃ bandhathāti vatvā
sārathiṃ āmantetvā rathaṃ yojehīti āha. Amaccā panassa
rathena gantuṃ adatvā suvaṇṇasivikāya naṃ netvā pokkharaṇītīre
nisīdāpetvā ārakkhaṃ saṃvidhāya paṭikkamiṃsu. Rājā pallaṅke nisinno
attano dānaṃ āvajjesi. Tasmiṃ khaṇe sakkassa āsanaṃ uṇhaṃ
ahosi. So āvajjento taṃ kāraṇaṃ disvā mahārājassa varaṃ
datvā cakkhuṃ paṭipākatikaṃ karissāmīti cintetvā tattha āgantvā
mahāsattassa avidūre aparāparaṃ caṅkami.
     Tamatthaṃ pakāsento satthā āha
        tato so katipāhassa     uparuḷhesu cakkhusu
        sutaṃ āmantayi rājā     sīvīnaṃ raṭṭhavaḍḍhano.
        Yojehi sārathi yānaṃ     yuttañca paṭivedaya
        uyyānabhūmiṃ gacchāma      pokkharañca vanāni ca.

---------------------------------------------------------------------------------------------
page47.
        So ca pokkharaṇītīre     pallaṅke na upāvisi
        tassa sakko pāturahu     devarājā sujampatīti.
     Sakkopi mahāsattena padasaddaṃ sutvā ko esoti puṭṭho
gāthamāha
        sakkohamasmi devindo    āgatosmi tavantike
        varaṃ varassu rājisi       yaṃkiñci manasicchasīti.
     Evaṃ vutte rājā gāthamāha
        pahutaṃ me dhanaṃ sakka      balaṃ ko socanappako
        andhassa me sato dāni   maraṇaññeva ruccatīti.
     Tattha maraṇaññeva ruccatīti devarāja idāni mayhaṃ andhabhāvena
maraṇameva ruccati taṃ me dehīti.
     Atha naṃ sakko āha sīvirāja kiṃ pana tvaṃ maritukāmova
hutvā maraṇaṃ rocesi udāhu andhabhāvenāti. Andhabhāvena
devarājāti. Mahārāja dānannāma na kevalaṃ samparāyatthameva diyyati
diṭṭhadhammikatthāyapi paccayo hoti tvañca ekaṃ cakkhuṃ yācito
dve adāsi tena tvaṃ saccakiriyaṃ karohīti kathaṃ samuṭṭhapetvā āha
        yāni saccāni dīpadinda    tāni bhāsassu khattiya
        saccaṃ te bhaṇamānassa     puna cakkhu bhavissatīti.
     Taṃ sutvā mahāsatto sakka sacepi mama cakkhuṃ dātukāmo
aññaṃ upāyaṃ mā kari mama dānassa nissandena cakkhu uppajjatūti
vatvā sakkena ahaṃ sakko devarājā paresaṃ cakkhuṃ dātuṃ

---------------------------------------------------------------------------------------------
page48.
Na sakkomi tayā dinnadānassa baleneva cakkhu uppajjissatīti
vutte tenahi mayā dānaṃ sudinnanti vatvā saccakiriyaṃ karonto
gāthamāha
       ye maṃ yācitumāyanti     nānāgottā vanibbakā
       yopi maṃ yācate cakkhuṃ    sopi me manaso piyo
       etena saccavajjena     cakkhu me upapajjathāti.
     Tattha sopi meti ye maṃ yācituṃ āgacchanti te piyā tesu
āgacchantesu yo maṃ yācati sopi me manasā piyo. Etenāti sace
mama sabbepi yācakā piyā saccamevetaṃ mayā vuttaṃ etena
me saccavacanena ekaṃ me cakkhu upapajjatha uppajjatūti āha.
Athassa vacanānantarameva paṭhamaṃ cakkhuṃ udapādi. Tato dutiyassa
uppajjanatthāya gāthadvayamāha
        yaṃ maṃ so yācituṃ āgā   dehi cakkhunti brāhmaṇo
        tassa cakkhūni pādāsiṃ     brāhmaṇassa vanibbato.
        Bhiyyo maṃ āvisi pīti     somanassañca nappakaṃ
        etena saccavajjena     dutiyaṃ me upapajjathāti.
     Tattha yaṃ manti yo maṃ yācati. Soti so cakkhuvikalo
brāhmaṇo dehi me cakkhunti yācituṃ āgato. Vanibbatoti
yācantassa. Bhiyyo maṃ āvisīti brāhmaṇassa cakkhūni datvā
andhakālato paṭṭhāya tasmiṃ andhakāle tathārūpaṃ vedanaṃ agaṇetvā
aho sudinnaṃ me dānanti paccavekkhantaṃ maṃ bhiyyo atirekatarā

---------------------------------------------------------------------------------------------
page49.
Pīti āvisi mama hadayaṃ paviṭṭhā somanassañca mama aparimāṇaṃ
uppajjati. Etenāti sace mama tadā anappakaṃ pītisomanassaṃ
uppannaṃ saccamevetaṃ mayā vuttaṃ etena me saccavacanena dutiyaṃpi
cakkhuṃ uppajjatūti āha.
     Taṃ khaṇaññeva dutiyaṃ cakkhuṃ udapādi. Tāni panassa cakkhūni
neva pākatikāni na dibbāni sakkabrāhmaṇassa hi dinnaṃ
cakkhuṃ pana pākatikaṃ kātuṃ na sakkā upahatavatthuno ca dibbacakkhu
nāma nuppajjati. Tāni panassa saccapāramitācakkhūnīti vuttāni.
Tesaṃ uppattisamakālameva sakkānubhāvena sabbā rājaparisā
sannipatitāva ahesuṃ. Athassa sakko mahājanassa majjheyeva thutiṃ
karonto gāthadvayamāha
        dhammena bhāsitā gāthā    sīvīnaṃ raṭṭhavaḍḍhana
        etāni tava nettāni     dibyāni paṭidissare.
        Tirokuḍḍaṃ tiroselaṃ       samatiggayha pabbataṃ
        samantā yojanasataṃ        dassanaṃ anubhontu teti.
     Tattha dhammena bhāsitāti mahārāja imā te gāthā dhammena
sabhāvena bhāsitā. Dibyānīti dibbānubhāvayuttāni. Paṭidissareti
paṭidissanti. Tirokuḍḍanti mahārāja imāni te cakkhūni devatānaṃ
cakkhūni viya parakuḍḍaṃ paraselaṃ yaṃkiñci pabbataṃpi samatiggayha atikkamitvā
samantā dasadisā yojanasataṃ rūpadassanaṃ anubhontu sodhentūti attho.

---------------------------------------------------------------------------------------------
page50.
     Iti so ākāse ṭhatvā mahājanassa majjhe imā gāthā bhāsitvā
appamatto hohīti mahāsattaṃ ovaditvā devalokameva gato.
     Mahāsattopi mahājanaparivuto mahantena sakkārena nagaraṃ pavisitvā
sucandakaṃ pāsādaṃ abhiruhi. Tena cakkhūnaṃ paṭiladdhabhāvo sakalasīviraṭṭhe
pākaṭo jāto. Athassa dassanatthaṃ sakalaraṭṭhavāsino bahuṃ paṇṇākāraṃ
gahetvā āgamiṃsu. Mahāsatto imasmiṃ mahājane sannipatite mama
dānaṃ vaṇṇayissāmīti rājadvāre mahāmaṇḍapaṃ kāretvā samussitasetacchatte
rājapallaṅke nisinno nagare bheriñcārāpetvā sabbaseniyo
sannipātāpetvā ambho sīviraṭṭhavāsino imāni me dibbacakkhūni
disvā ito paṭṭhāya dānaṃ adatvā mā bhuñjathāti dhammaṃ desento
catasso gāthā abhāsi
                konīdha vittaṃ na dadeyya yācito
                api visiṭṭhaṃ supiyaṃpi attano
                tadiṃgha sabbe siviyo samāgatā
                dibbāni nettāni mamajja passatha.
        Tirokuḍḍaṃ tiroselaṃ         samatiggayha pabbataṃ
        samantā yojanasataṃ          dassanaṃ anubhonti me.
        Na cāgamattā paramatthi (kiñci) maccānaṃ idha jīvite
        datvāna mānusaṃ cakkhuṃ        laddhaṃ (me) cakkhuṃ amānusiṃ.
        Etaṃpi disvā sīviyo        detha dānāni bhuñjatha

---------------------------------------------------------------------------------------------
page51.
                Datvā ca bhutvā ca yathānubhāvaṃ
                anindito saggamupeti ṭhānanti.
     Tattha konīdhāti ko nu idha. Api visiṭṭhanti uttamaṃpi
samānaṃ. Cāgamattāti cāgappamāṇato añño paramacakkhu nāma
natthi. Idha jīviteti imasmiṃ jīvaloke. Idha jīvitantipi pāṭho.
Imasmiṃ jīvaloke jīvamānanti attho. Amānusinti dibbacakkhu mayā
laddhaṃ iminā kāraṇena veditabbametaṃ cāgato uttamaṃ nāma
natthīti. Etaṃpi disvāti etaṃ mayā laddhaṃ dibbacakkhuṃ disvāpi.
     Iti imāhi catūhi gāthāhi dhammaṃ desetvā tato paṭṭhāya
anvaḍḍhamāsapaṇṇarasauposathesu mahājanaṃ sannipātetvā niccaṃ imāhi
gāthāhi dhammaṃ desesi. Taṃ sutvā mahājano dānādīni puññāni
katvā devalokaṃ pūrentova agamāsi.
     Satthā imaṃ dhammadesanaṃ āharitvā evaṃ bhikkhave porāṇakapaṇḍitā
bāhirakadānena asantuṭṭhā sampattayācakānaṃ attano cakkhūni
uppāṭetvā adaṃsūti vatvā cattāri saccāni pakāsetvā jātakaṃ
samodhānesi tadā sīvikavejjo ānando ahosi sakko anuruddho
ahosi sesaparisā buddhaparisā sīvirājā pana ahamevāti.
                   Sīvirājajātakaṃ niṭṭhitaṃ.
                         Tatiyaṃ.
                      -----------

---------------------------------------------------------------------------------------------
page52.
                      Sirimeṇḍakajātakaṃ
     paññāyupetaṃ siriyā vihīnanti ayaṃ sirimeṇḍakapañho
mahāummaṅgajātake āvibhavissatīti.
                  Sirimeṇḍakajātakaṃ niṭṭhitaṃ.
                        Catutthaṃ.
                      -----------
                      Rohanamigajātakaṃ
     ete yūthā paṭiyantīti idaṃ satthā jetavane viharanto āyasmato
ānandassa jīvitapariccāgaṃ ārabbha kathesi.
     So panassa jīvitapariccāgo asītinipāte cullahaṃsajātake
dhanapāladamane āvibhavissatīti. Evantenāyasmatā satthu atthāya jīvite
pariccatte bhikkhū dhammasabhāyaṃ kathaṃ samuṭṭhāpesuṃ āvuso āyasmā
ānando sekkho paṭisambhidāppatto hutvā dasabalassatthāya jīvitaṃ
pariccajīti. Satthā āgantvā kāyanuttha bhikkhave etarahi kathāya
sannisinnāti pucchitvā imāya nāmāti vutte na bhikkhave idāneva
pubbepesa mamatthāya jīvitaṃ pariccajiyevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente khemā nāmassa
aggamahesī ahosi. Tadā bodhisatto himavantappadese migayoniyaṃ
nibbattetvā suvaṇṇavaṇṇo ahosi. Sobhaggappatto kaniṭṭhopissa

---------------------------------------------------------------------------------------------
page53.
Cittamigo nāma suvaṇṇavaṇṇo ahosi. Kaniṭṭhabhaginīpissa suttanā
nāma suvaṇṇavaṇṇāva ahosi. Mahāsatto pana rohano nāma
migarājā ahosi. So himavante dve pabbatarājiyo atikkamitvā
tatiyāya antare rohanaṃ nāma saraṃ nissāya asītimigasahassaparivāro
vāsaṃ kappesi. So andhe jiṇṇe mātāpitaro posesi.
     Atheko bārāṇasito avidūre nesādagāmavāsī nesādaputto
atthi. So himavantaṃ paviṭṭho mahāsattaṃ disvā attano gāmakaṃ
āgantvā aparabhāge kālaṃ karonto puttassa ārocesi tāta
amhākaṃ kammabhūmiyaṃ asukasmiṃ nāma ṭhāne suvaṇṇavaṇṇo migo
vasati sace rājā puccheyya katheyyāsīti.
     Athekadivasaṃ khemā nāma devī paccūsakāle supinaṃ addasa.
Evarūpo supino ahosi suvaṇṇavaṇṇo migo kāñcanapīṭhe
nisīditvā suvaṇṇakiṃkanikaṃ ākoṭṭento viya madhurena sarena deviyā
dhammaṃ desesi. Sā sādhukāraṃ datvā dhammaṃ suṇāti. Migo
dhammakathāya aniṭṭhitāya eva uṭṭhāya gacchati. Sāmi migaṃ gaṇhatha
gaṇhathāti vadantīyeva pabujjhi. Paricārikāyo tassā saddaṃ
sutvā pidahitadvārakavātapānaṃ gehaṃ janassāpi okāsopi natthi
ayyā imāya velāya migaṃ gaṇhāpetīti avahasiṃsu. Sā tasmiṃ
khaṇe supino ayanti ñatvā cintesi supino me diṭṭhoti sace
vakkhāmi rājā anādaro bhavissati dohaloti vutte pana ādarena
pariyesissati suvaṇṇavaṇṇamigassa dhammaṃ suṇissāmīti. Sā

---------------------------------------------------------------------------------------------
page54.
Gilānālayaṃ katvā nipajji. Rājā āgantvā bhadde kiṃ te
aphāsukanti pucchi. Deva aññaṃ natthi dohalo pana me uppannoti.
Kiṃ icchasīti. Suvaṇṇavaṇṇassa migassa dhammaṃ sotuṃ icchāmi
devāti. Bhadde yaṃ natthi tattha kiṃ te dohalo uppanno
suvaṇṇavaṇṇo nāma migoyeva natthīti. Sā sace na labhāmi
idheva me maraṇanti rañño piṭṭhiṃ datvā nipajji. Rājā sace
atthi labhissasīti parisamajjhe nisīditvā morajātake vuttanayeneva amacce
ca brāhmaṇe ca pucchitvā suvaṇṇavaṇṇā nāma migā hontīti
sutvā luddake sannipātāpetvā kenevarūpo migo diṭṭho kena
sutoti pucchitvā tena nesādaputtena pitu santikā sutaniyāmena
kathite samma tassa te migassa ānītakāle mahantaṃ sakkāraṃ
karissāmi gaccha ānehi nanti vatvā paribbayaṃ datvā taṃ pesesi.
Sopi sacāhaṃ deva taṃ ānetuṃ na sakkhissāmi cammamassa
ānessāmi taṃ ānetuṃ asakkonto lomānipissa āneyyāmi
tumhe mā cintayitthāti vatvā nivesanaṃ gantvā puttadārassa
paribbayaṃ datvā tattha gantvā taṃ migarājānaṃ disvā kismiṃ nukho
ṭhāne pāsaṃ oḍḍetvā imaṃ gaṇhituṃ sakkhissāmīti vīmaṃsanto
pānīyatitthe okāsaṃ passi. So daḷhaṃ cammayottaṃ pāsaṃ vaṭṭetvā
mahāsattassa pānīyaṃ pivanaṭṭhāne yaṭṭhipāsaṃ oḍḍesi.
     Punadivase mahāsatto asītiyā migasahassehi saddhiṃ gocare
caritvā pakatitittheyeva pānīyaṃ pivissāmīti tattha gantvā

---------------------------------------------------------------------------------------------
page55.
Otarantoyeva pāse bajjhi. So sacāhaṃ idāneva bandharavaṃ ravissāmi
ñātigaṇo pānīyaṃ apivitvā bhīto palāyissatīti cintetvā yaṭṭhiṃ
alliyitvā attano passe vattetvā pānīyaṃ pivanto viya ahosi.
Atha asītiyā migasahassānaṃ pānīyaṃ pivitvā uttaritvā ṭhitakāle
pāsaṃ chindissāmīti tikkhattuṃ ākaḍḍhati. Paṭhamavāre cammaṃ chijji
dutiyavāre maṃsaṃ chijji tatiyavāre nahāru chijji. Pāso aṭṭhiṃ
āhacca aṭṭhāsi. So chindituṃ asakkonto bandharavaṃ ravi.
Migagaṇā bhāyitvā tīhi ghaṭāhi palāyiṃsu. Cittamigo tiṇṇaṃ
ghaṭānaṃ antare mahāsattaṃ adisvā idaṃ bhayaṃ uppajjamānaṃ mama
bhātu uppannaṃ bhavissatīti cintetvā tassa santikaṃ āgantvā taṃ
bandhaṃ passi.
     Atha naṃ mahāsatto disvā tāta bhātika mā idha tiṭṭha
sāsaṅkaṃ idaṃ ṭhānanti vatvā uyyojento paṭhamaṃ gāthamāha
         ete yūthā paṭiyanti    bhītā maraṇā cittaka
         gaccha tuvaṃpi mā kaṅkhi    jīvissanti tayā sahāti.
     Tattha eteti cakkhupathaṃ atikkamitvā dūragate sandhāyāha.
Paṭiyantīti paṭigacchanti palāyantīti attho. Cittakāti taṃ ālapati.
Tayā sahāti tvaṃ etesaṃ mama ṭhāne ṭhatvā rājā hohi ete
tayā saddhiṃ jīvissantīti.
     Tato ubhinnaṃpi tisso ekantarikā gāthā honti.

---------------------------------------------------------------------------------------------
page56.
         Nāhaṃ rohana gacchāmi   hadayaṃ me avakassati
         na taṃ ahaṃ jahessāmi   idha hessāmi jīvitaṃ.
         Te hi nūna marissanti   andhā aparināyakā
         gaccha tuvaṃpi mā kaṅkhi   jīvissanti tayā saha.
         Nāhaṃ rohana gacchāmi   hadayaṃ me avakassati
         na taṃ bandhaṃ jahissāmi   idha hessāmi jīvitanti.
     Tattha rohanāti mahāsattaṃ nāmena ālapati. Avakassatīti
gaḷhayati kaḍḍhati sokena vā kaḍḍhiyati. Te hi nūnāti te
amhākaṃ mātāpitaro ekaṃseneva dvīsu amhesu idha matesu aparināyakā
hutvā appaṭijaggiyamānā sussitvā marissanti tasmā bhātika
cittaka gaccha tuvaṃ tayā saha te jīvissantīti attho. Idha
hessāmīti imasmiṃyeva ṭhāne jīvitaṃ jahissāmīti.
     Iti vatvā gantvā bodhisattassa dakkhiṇapassaṃ nissāya taṃ
sandhāretvā assāsento aṭṭhāsi. Suttanāpi migapotikā palāyitvā
migānaṃ antare ubho bhātike apassantī idaṃ bhayaṃ mama bhātikānaṃ
uppannaṃ bhavissatīti nivattetvā tesaṃ santikaṃ āgato. Taṃ āgacchantiṃ
disvā mahāsatto pañcamaṃ gāthamāha
         gaccha bhīru palāyassu    kūṭe bandhosmi āyase
         gaccha tuvaṃpi mā kaṅkhi   jīvissanti tayā sahāti.
     Tattha bhīrūti mātugāmo nāma appamattakenāpi bhāyati tena
taṃ evaṃ ālapati. Kūṭeti paṭicchannapāse. Āyaseti so hi

---------------------------------------------------------------------------------------------
page57.
Anto udake ayakkhandhaṃ koṭṭetvā tattha sāradāruyaṭṭhiṃ bandhitvā
oḍḍito tasmā evamāha. Tayā sahāti te asītisahassā
migā tayā saddhiṃ jīvissantīti.
     Tato parā purimanayeneva tisso gāthā honti.
         Nāhaṃ rohana gacchāmi     hadayaṃ me avakassati
         na taṃ bandhaṃ jahessāmi    idha hessāmi jīvitaṃ.
         Te hi nūna marissanti     andhā aparināyakā
         gaccha tuvaṃpi mā kaṅkhi     jīvissanti tayā saha.
         Nāhaṃ rohana gacchāmi     hadayaṃ me avakassati
         na taṃ bandhaṃ jahissāmi     idha hessāmi jīvitanti.
     Tattha te hi nūnāti idhāpi mātāpitarova sandhāyāha.
     Sāpi tatheva paṭikkhipitvā mahāsattassa vāmapassaṃ nissāya
assāsayamānā aṭṭhāsi. Luddopi te mige palāyante disvā
bandharavañca sutvā bandho bhavissati migarājāti daḷhaṃ kacchaṃ
bandhitvā migamaraṇasattiṃ ādāya vegenāgacchi. Mahāsatto taṃ
āgacchantaṃ disvā navamaṃ gāthamāha
          ayaṃ so luddako eti    luddarūpo sahāvudho
          yo no vadhissati ajja    usunā sattiyāmapīti.
     Tattha luddarūpoti dāruṇajātiko. Sattiyāmapīti usunā
sattiyāpi no pariharitvā vadhissati tasmā yāva so nāgacchati
tāva palāyathāti.

---------------------------------------------------------------------------------------------
page58.
     Taṃ disvāpi cittamigo na palāyi. Suttanā pana sakabhāvena
sandhāretuṃ asakkontī maraṇabhayabhītā thokaṃ palāyitvā ahaṃ dve
bhātike pahāya kahi palāyissāmīti attano jīvitaṃ jahitvā nalāṭe
maccuṃ ādāya punāgantvā bhātu vāmapasse aṭṭhāsi.
     Tamatthaṃ pakāsento satthā dasamaṃ gāthamāha
         sā muhuttaṃ palāyitvā    bhayaṭṭā bhayatajjitā
         sudukkaraṃ akarā bhīru      maraṇāyūpanivattathāti.
     Tattha maraṇāyūpanivattathāti maraṇatthāya upanivatti.
     Luddopi āgantvā te tayo jane ekato ṭhite disvā
mettacittaṃ uppādetvā ekakucchiyaṃ nibbattabhātaro viya maññamāno
cintesi migarājā tāva pāse bandho ime pana dve janā
hirottappabandhena bandhā kiṃ nukho ime etassa hontīti. Atha
naṃ pucchanto gāthamāha
         kinnu teme migā honti   muttā bandhaṃ upāsare
         na taṃ cajitumicchanti        jīvitassāpi kāraṇāti.
     Tattha kinnu temeti kinnu te ime. Upāsareti upāsanti.
     Athassa bodhisatto ācikkhi
         bhātaro honti me ludda   sodariyā ekamātukā
         na maṃ cajitumicchanti        jīvitassāpi kāraṇāti.
     So tassa vacanaṃ sutvā bhiyyoso mattāya muducitto ahosi.
Cittamigarājā tassa muducittaṃ ñatvā samma luddaka mā tvaṃ

---------------------------------------------------------------------------------------------
page59.
Etaṃ migarājānaṃ migamattoyevāti maññittha ayaṃ hi migarājā
asītiyā migasahassānaṃ rājā sīlācārasampanno sabbasattesu muducitto
mahāpañño andhe jiṇṇe mātāpitaro posesi sace tvaṃ evarūpaṃ
dhammikamigaṃ māresi etaṃ mārento mātāpitaro ca no mañca
bhaginiñca meti amhe pañcapi jane māresiyeva mayhaṃ pana bhātu
jīvitaṃ dento pañcannaṃpi no jīvitadāyako ahosīti vatvā gāthamāha
         te hi nūna marissanti      andhā aparināyakā
         pañcannaṃ jīvitaṃ dehi       bhātaraṃ muñca luddakāti.
     So tassa dhammakathaṃ sutvā pasannacitto mā bhāyīti vatvā
anantaraṃ gāthamāha
         so vo ahaṃ pamokkhāmi    mātāpetibharaṃ migaṃ
         nandantu mātāpitaro      muttaṃ disvā mahāmiganti.
     Tattha voti nipātamattaṃ. Disvāti bandhanā pamuttaṃ passitvā.
     Evañca pana vatvā cintesi raññā dinnayaso mayhaṃ kiṃ
karissati sacāhaṃ imaṃ migarājānaṃ vadhissāmi ayaṃ vā me paṭhavī
bhijjitvā vivaraṃ dassati asani vā me matthake patissati
visajjissāmi nanti. So mahāsattaṃ upasaṅkamitvā yaṭṭhiṃ pātetvā
cammayottaṃ chindissāmīti migarājānaṃ āliṅgitvā udakapariyante
nipajjāpetvā muducittena sanikaṃ pāsā mocetvā nahārunā nahāruṃ
maṃsena maṃsaṃ cammena cammaṃ samodhānetvā udakena lohitaṃ dhovitvā
mettacittena punappunaṃ parimajji. Tassa mettānubhāvena mahāsattassa

---------------------------------------------------------------------------------------------
page60.
Pāramitānubhāvena sabbāni nahārumaṃsacammāni sandhiyiṃsu. Pādo
succhannacammalomo ahosi. Asukasmiṃ ṭhāne bandho vaṇo ahosīti
na paññāyittha. Mahāsatto sukhappatto aṭṭhāsi. Taṃ disvā
cittamigo somanassajāto luddassa anumodanaṃ karonto gāthamāha
        evaṃ luddaka nandassu     saha sabbehi ñātibhi
        yathāhamajja nandāmi      muttaṃ disvā mahāmiganti.
     Atha naṃ mahāsatto kinnu kho esa luddo maṃ gaṇhanto
attano kammena gaṇhi udāhu aññassa āṇattiyāti cintetvā
gahitakāraṇaṃ pucchi. Luddaputto āha sāmi na mayhaṃ tumhehi
kammaṃ atthi rañño pana aggamahesī khemā nāma tumhākaṃ dhammakathaṃ
sotukāmā tadatthāya rañño āṇattiyā tvaṃ mayā gahitoti.
Samma evaṃ sante maṃ visajjento atidukkaraṃ karosi ehi maṃ
netvā rañño dassehi deviyā dhammaṃ kathessāmīti. Sāmi
rājāno nāma kakkhalā ko jānāti kiṃ bhavissati mayhaṃ raññā
dinnena yasena kammaṃ natthi gaccha tvaṃ yathāsukhanti. Puna
mahāsatto iminā maṃ visajjentena atidukkaraṃ kataṃ yasapaṭilābhaupāyamassa
karissāmīti cintetvā samma piṭṭhiṃ tāva me hatthena
parimajjāhīti āha. So parimajji. Hattho suvaṇṇavaṇṇehi
lomehi paripūri. Sāmi imehi kiṃ karomīti. Samma imāni haritvā
rañño ca deviyā ca dassetvā imāni tassa suvaṇṇamigassa
lomānīti vatvā mama ṭhāne ṭhatvā imāhi gāthāhi deviyā dhammaṃ

---------------------------------------------------------------------------------------------
page61.
Desehi sutvāyeva hissā dohalo paṭipassambhissatīti. Dhammañcara
mahārājāti dasa rājadhammagāthā uggaṇhāpetvā pañca sīlāni datvā
appamādena ovaditvā uyyojesi. Luddaputto mahāsattaṃ ācariyaṭṭhāne
ṭhapetvā tikkhattuṃ padakkhiṇaṃ katvā catūsu ṭhānesu vanditvā
lomāni paduminipattena gahetvā pakkāmi. Tepi naṃ tayo janā
thokaṃ anugantvā mukhena gocarañca pānīyañca gahetvā mātāpitūnaṃ
santikaṃ gamiṃsu. Mātāpitaro tāta rohana tvaṃ kira pāse bandho
kathaṃ muttosīti pucchantā gāthamāhaṃsu
        kathaṃ tvaṃ pamokkho āsi    upanītasmi jīvite
        kathaṃ putta pamokkhasi       kūṭapāsamhā luddakoti.
     Tattha upanītasminti tvaṃ jīvite maraṇasantikaṃ upanīte kathaṃ
pamokkho āsīti.
     Taṃ sutvā bodhisatto tisso gāthāyo abhāsi
        bhaṇaṃ kaṇṇasukhaṃ vācaṃ        hadayaṅgaṃ hadayanissitaṃ
        subhāsitāhi vācāhi       cittako maṃ amocayi.
        Bhaṇaṃ kaṇṇasukhaṃ vācaṃ        hadayaṅgaṃ hadayanissitaṃ
        subhāsitāhi vācāhi       suttanā maṃ amocayi.
        Sutvā kaṇṇasukhaṃ vācaṃ      hadayaṅgaṃ hadayanissitaṃ
        subhāsitāni sutvāna       luddako maṃ amocayīti.
     Tattha bhaṇanti bhaṇanto. Hadayaṅganti hadayaṅgamaṃ. Dutiyagāthāya
bhaṇanti bhaṇamānā. Sutvāti so imesaṃ ubhinnaṃ vācaṃ sutvā.

---------------------------------------------------------------------------------------------
page62.
     Athassa mātāpitaro anumodantā āhaṃsu
        evaṃ ānandito hotu     saha dārehi luddako
        yathā mayaṃ ca nandāma      disvā rohanamāgatanti.
     Luddopi araññā nikkhamitvā rājakulaṃ gantvā rājānaṃ vanditvā
ekamantaṃ aṭṭhāsi. Taṃ disvā rājā gāthamāha
        nanu tvaṃ avaca ludda       migacammāni āhariṃ
        atha kena nu vaṇṇena      migacammāni nāharīti.
     Tattha migacammānīti migaṃ vā cammaṃ vā. Āharinti āharissāmīti.
Idaṃ vuttaṃ hoti ambho luddaka nanu tvaṃ evaṃ avaca migaṃ
ānetuṃ asakkonto cammaṃ āharissāmi cammaṃ ānetuṃ asakkonto
lomānīti so tvaṃ kena kāraṇena neva migaṃ na migacammaṃ
āharīti.
     Taṃ sutvā luddo gāthamāha
        āgamaññeva hatthatthaṃ      kūṭapāsañca so migo
        abajjhi taṃ migarājaṃ        tañca muttā upāsare.
        Tassa me ahu saṃvego     abbhūto lomahaṃsano
        imañcāhaṃ migaṃ haññe      ajja hissāmi jīvitanti.
     Tattha āgamanti mahārāja so migo mama hatthatthaṃ
hatthavasañceva mayā oḍḍitaṃ kūṭapāsamhi āgato tasmiṃ kūṭapāse
abajjhi. Tañca muttā upāsareti tañca bandhaṃ upāsare muttā
abandhāva dve migā assāsentā taṃ nissāya aṭṭhaṃsu. Abbhūtoti

---------------------------------------------------------------------------------------------
page63.
Pubbe abbhūtapubbo. Imañcāhanti imaṃ ahaṃ. Atha me
saṃviggassa etadahosi sace ahaṃ imaṃ migaṃ hanissāmi ajjeva
imasmiṃyeva ṭhāne jīvitaṃ jahissāmīti.
     Taṃ sutvā rājā āha
        kīdisā te migā ludda    kīdisā dhammikā migā
        kathaṃvaṇṇā kathaṃsīlā       bāḷhaṃ kho te pasaṃsasīti.
Idaṃ so rājā vimhayavasena punappunaṃ pucchati. Taṃ sutvā luddo
gāthamāha
        odātasiṅgā sucibālā   jātarūpatacūpamā
        pādā lohitakā tesaṃ    añjitakkhā manoramāti.
     Tattha odātasiṅgāti rajaṭadāmasadisā siṅgā. Sucibālāti
cāmarībālasadisena sucinā bālena samannāgatā. Lohitakāti
rattalomapavālasadisā. Pādāti khurapariyantā. Añjitakkhāti añjitehi
viya visuddhapañcapasādehi akkhīhi samannāgatā.
     Iti so kathentova mahāsattassa suvaṇṇavaṇṇāni lomāni
rañño hatthe ṭhapetvā tesaṃ migānaṃ sarīravaṇṇaṃ pakāsento gāthamāha
        edisā te migā deva   edisā dhammikā migā
        mātāpetibharā deva     na te so abhihārayunti.
     Tattha mātāpetibharāti jiṇṇe andhe mātāpitaro posenti
etādisā dhammikā. Na te so abhihārayunti so migarājā na
sakkā kenaci tava paṇṇākāratthāya abhiharitunti attho.

---------------------------------------------------------------------------------------------
page64.
Abhihārayintipi pāṭho. So te ahaṃ tava paṇṇākāratthāya nābhihārayiṃ na
āharinti attho.
     Iti so mahāsattassa cittakamigassa ca suttanāya ca migapotikāya
guṇe kathetvā mahārāja ahaṃ tena migaraññā attano lomāni
dassetvā mama ṭhāne ṭhatvā dasahi rājadhammacariyāhi gāthāhi deviyā
dhammaṃ katheyyāsīti uggaṇhāpito āṇattoti āha.
     Taṃ sutvā rājā taṃ sattaratanakhacite rājapallaṅke nisīdāpetvā
sayaṃ deviyā saddhiṃ nīcāsane ekamantaṃ nisīditvā taṃ añjaliṃ paggayha
yācati. So dhammaṃ desento āha
        dhammañcara mahārāja     mātāpitūsu khattiya
        idha dhammañcaritvāna     rāja saggaṃ gamissasi.
        Dhammañcara mahārāja     puttadāresu khattiya
        idha dhammañcaritvāna     rāja saggaṃ gamissasi.
        Dhammañcara mahārāja     mittāmaccesu khattiya
        idha dhammañcaritvāna     rāja saggaṃ gamissasi.
        Dhammañcara mahārāja     bāhanesu balesu ca
        idha dhammañcaritvāna     rāja saggaṃ gamissasi.
        Dhammañcara mahārāja     gāmesu nigamesu ca
        idha dhammañcaritvāna     rāja saggaṃ gamissasi.
        Dhammañcara mahārāja     raṭṭhesu janapadesu ca
        idha dhammañcaritvāna     rāja saggaṃ gamissasi.

---------------------------------------------------------------------------------------------
page65.
        Dhammañcara mahārāja     samaṇe brāhmaṇesu ca
        idha dhammañcaritvāna     rāja saggaṃ gamissasi.
        Dhammañcara mahārāja     migapakkhīsu khattiya
        idha dhammañcaritvāna     rāja saggaṃ gamissasi.
        Dhammañcara mahārāja     dhammo suciṇṇo sukhamāvahāti
        idha dhammañcaritvāna     rāja saggaṃ gamissasi.
        Dhammañcara mahārāja     indā devā sabrahmakā
        suciṇṇena divaṃ pattā    mā dhammaṃ rāja pamādo.
        Tattheva te vattapadā   esāva anusāsanī
        sapaññaṃ sevi kalyāṇī    evaṃ tvaṃ tidivaṅgatoti.
     Iti nesādaputto mahāsattena desitaniyāmeneva ākāsagaṅgaṃ
viya otārento buddhalīlāya dhammaṃ desesi. Mahājano
sādhukārasahassāni pavattesi. Dhammakathaṃ sutvāyeva deviyā dohalo
paṭipassambhi. Rājā tussitvā luddaputtaṃ mahantena yasena santappento
tisso gāthā abhāsi
        dammi nikkhasataṃ ludda     thūlañca maṇikuṇḍalaṃ
        caturassañca pallaṅkaṃ     ummāpupphasirinnibhaṃ.
        Dve ca sādisiyo bhariyā usabhañca gavaṃ sataṃ
        dhammena rajjaṃ kāressaṃ  bahukāro mesi luddaka.
        Kasivaṇijjā iṇadānaṃ     uñchācariyā ca luddaka
        etena dāraṃ posehi   mā pāpaṃ akari punāti.

---------------------------------------------------------------------------------------------
page66.
     Tattha thūlanti mahagghaṃ maṇikuṇḍalapasādhanañca te dammi.
Caturassanti catutthussadaṃ catuussīsakanti attho.
Ummāpupphasirinnibhanti nīlapaccattharaṇatthatattā ummāpupphasadisāya sannibhāya
obhāsena samannāgataṃ kāḷavaṇṇadārusāramayaṃ vā. Sādisiyoti
aññamaññaṃ rūpena ca bhogena ca sadisā. Usabhañca gavaṃ satanti
usabhaṃ jeṭṭhakaṃ katvā gavaṃ satañca te dammi. Kāressanti dasa
rājadhamme akopento dhammeneva rajjaṃ kāressāmīti. Bahukāro
mesīti suvaṇṇavaṇṇassa migarañño ṭhāne ṭhatvā dhammassa desitattā
tvaṃpi mama bahūpakāro migarājena vuttaniyāmeneva te ahaṃ pañcasu
sīlesu patiṭṭhāpito. Kasivaṇijjāti samma luddaka ahaṃ migarājaṃ
adisvā tassa vacanameva sutvā pañcasu sīlesu patiṭṭhito tvaṃpi
tato paṭṭhāya sīlavā hohi yāni tāni kasivaṇijjāni iṇadānañca
karohi. Uñchācariyāti ājīvamukhāni etena sammāājīvena tava
puttadāraṃ posehi mā puna pāpaṃ akarīti.
     So rañño kathaṃ sutvā na me gharāvāsena attho pabbajjaṃ
me anujānātha devāti. Rājānaṃ anujānāpetvā raññā dinnaṃ
dhanaṃ puttadārassa datvā himavantaṃ pavisitvā isipabbajjaṃ pabbajitvā
aṭṭhasamāpattiyo nibbattetvā brahmalokaparāyano ahosi. Rājāpi
mahāsattassa ovāde ṭhatvā saggapadaṃ pūresi. Tassa ovādo
vassasahassaṃ pavattati.
     Satthā imaṃ dhammadesanaṃ āharitvā evaṃ bhikkhave pubbepi

---------------------------------------------------------------------------------------------
page67.
Mamatthāya ānandena jīvitaṃ pariccattamevāti vatvā jātakaṃ
samodhānesi tadā luddo channo ahosi rājā sārīputto devī
khemā bhikkhunī mātāpitaro mahārājakulāni ahesuṃ suttanā
uppalavaṇṇā cittamigo ānando asītimigasahassāni sākiyagaṇā
rohanamigarājā pana ahamevāti.
                   Rohanamigajātakaṃ niṭṭhitaṃ.
                        Pañcamaṃ.
                      -----------
                        Haṃsajātakaṃ
     ete haṃsā pakkamantīti idaṃ satthā jetavane viharanto
ānandattherassa jīvitapariccāgameva ārabbha kathesi.
     Tadāpi hi dhammasabhāyaṃ therassa guṇakathaṃ kathentesu bhikkhūsu
satthā āgantvā kāyanuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva pubbepi
ānandena mamatthāya jīvitaṃ pariccattamevāti vatvā atītaṃ āhari.
     Atīte bārāṇasiyaṃ bahuputtako nāma rājā rajjaṃ kāresi.
Khemā nāma devī tassa aggamahesī ahosi. Tadā mahāsatto
suvaṇṇahaṃsayoniyaṃ nibbattetvā navutihaṃsasahassaparivuto cittakūṭe vasati.
Tadāpi devī vuttanayeneva supinaṃ disvā rañño suvaṇṇavaṇṇassa
haṃsassa dhammadesanāsavanañca dohalañca ārocesi. Rājāpi pucchitvā

---------------------------------------------------------------------------------------------
page68.
Suvaṇṇahaṃsā nāma atthīti cittakūṭe pabbate vasantīti ca sutvā
khemaṃ nāma saraṃ kāretvā nānappakārāni nivāpadhaññāni ropetvā
catūsu kaṇṇesu devasikaṃ abhayaghosanaṃ ghosāpesi ekañca luddaputtaṃ
haṃsānaṃ gahaṇatthāya payojesi. Tassa payojitākāro ca tena
tattha sakuṇānaṃ upaparikkhitabhāvo ca suvaṇṇahaṃsānaṃ āgatakāle rañño
ārocetvā pāsānaṃ oḍḍitaniyāmo ca mahāsattassa pāse
bandhaniyāmo ca sumukhassa haṃsasenāpatino tīsu haṃsaghaṭāsu āhiṇḍitvā taṃ
adisvā nivattanañca sabbaṃ mahāhaṃsajātake āvibhavissati. Idhāpi
mahāsatto yaṭṭhipāse bajjhitvā pāsayaṭṭhiyaṃ olambantoyeva gīvaṃ
pasāretvā haṃsānaṃ gatamaggaṃ olokento sumukhaṃ āgacchantaṃ disvā
āgatakāle naṃ vīmaṃsissāmīti cintetvā tasmiṃ āgate tisso gāthā
abhāsi
        ete haṃsā pakkamanti      vaṅkaṅgā bhayameritā
        haritacā hemavaṇṇā        kāmaṃ sumukha pakkama.
        Ohāya maṃ ñātigaṇā       ekaṃ pāsavasaṃ gataṃ
        anapekkhamānā gacchanti     kiṃ eko avahīyasi.
        Pateva patataṃ seṭṭha        natthi bandhe sahāyatā
        mā anīghāya hāpesi       kāmaṃ sumukha pakkamāti.
     Tattha bhayameritāti bhayena iritā bhayatajjitā bhayacalitā ca.
Haritacā hemavaṇṇāti dvīhipi vacanehi tamevālapati. Kāmanti
suvaṇṇavaṇaṇa sundaramukha ekaṃsena pakkamāhiyeva kinte

---------------------------------------------------------------------------------------------
page69.
Idhāgamanenāti vadati. Ohāyāti maṃ jahitvā uppatitvā.
Anapekkhamānāti tepi mama ñātikā mayi anapekkhamānāva gacchanti. Patevāti
uppateva. Mā anīghāyāti ito gantvā pattabbāya niddukkhabhāvāya
viriyaṃ mā hāpesi.
     Tato sumukho paṅkapiṭṭhe nisīditvā gāthamāha
        nāhaṃ dukkhaparetopi    dhataraṭṭha tuvaṃ jahe
        jīvitaṃ maraṇaṃ vā me    tayā saddhiṃ bhavissatīti.
     Tattha dukkhaparetoti mahārāja tvaṃ maraṇadukkhaparetopi ettakeneva
nāhantaṃ jahāmi. Evaṃ sumukhena sīhanāde kate dhataraṭṭho
gāthamāha
        etadariyassa kalyāṇaṃ   yaṃ tvaṃ sumukha bhāsasi
        tañca vīmaṃsamānāhaṃ     patate 1- taṃ avassajinti.
     Tattha etadariyassāti yaṃ tvaṃ nāhaṃ tuvaṃ jaheti bhāsasi
etaṃ ācārasampannassa ariyassa kalyāṇaṃ uttamavacanaṃ. Patate tanti
ahañca na taṃ visajjitukāmova evaṃ avacaṃ athakho taṃ vīmaṃsamāno
patevāti etaṃ vacanaṃ avasajjiṃ gacchāti taṃ avocanti attho.
     Evaṃ tesaṃ kathentānaññeva luddaputto daṇḍamādāya vegenāgato.
Sumukho dhataraṭṭhaṃ assāsento tassābhimukho gantvā apacitiṃ
katvā haṃsarañño guṇe kathesi. Tāvadeva luddaputto muducitto
ahosi. So tassa muducittataṃ ñatvā puna gantvā haṃsarājameva
@Footnote: 1 patāti?

---------------------------------------------------------------------------------------------
page70.
Assāsento aṭṭhāsi. Luddaputtopi haṃsarājānaṃ upasaṅkamitvā
chaṭṭhaṃ gāthamāha
        apadena padaṃ yāti      antalikkhe caro dijo
        dūrā pāsaṃ na bujjhi tvaṃ  haṃsānaṃ pavaruttamāti.
     Tattha apadena padanti mahārāja tumhādiso antalikkhacaro dijo
apathe ākāse pathaṃ katvā yāti. Na bujjhīti so tvaṃ evarūpo
dūratova imaṃ pāsaṃ na bujjhi na jānāsīti pucchi.
     Mahāsatto āha
        yadā parābhavo hoti    poso jīvitasaṅkhaye
        atha jālañca pāsañca    āsajjāpi na bujjhatīti.
     Tattha yadā parābhavoti samma luddaka yadā parābhavo avuḍḍhi
vināso sampatto hoti atha poso jīvitasaṅkhaye sampatte jālañca
pāsañca patvāpi na jānātīti attho.
     Luddo haṃsarañño kathaṃ abhinanditvā sumukhena saddhiṃ sallapanto
tisso gāthā abhāsi
        ete haṃsā pakkamanti   vaṅkaṅgā bhayameritā
        haritacā hemavaṇṇā     tvañcenaṃ avahīyasi.
        Ete bhutvā pivitvā ca pakkamanti vihaṅgamā
        anapekkhamānā pakkamanti tvañceveko upāsasi.
        Kiṃ nu tāyaṃ dijo hoti   mutto bandhaṃ upāsasi
        ohāya sakuṇā yanti    kiṃ eko avahīyasīti.

---------------------------------------------------------------------------------------------
page71.
     Tattha tvañcenanti tvameva ohiyasīti pucchi. Upāsasīti
payirupāsasi.
     Sumukho āha
        rājā me so dijo mitto   sakhā pāṇasamo ca me
        neva taṃ vijahissāmi         yāva kālassa pariyāyanti.
     Tattha yāva kālassa pariyāyanti luddaputta yāva jīvitakālassa
pariyāyaṃ pariyosānaṃ ahaṃ etaṃ na vijahessāmiyeva.
     Taṃ sutvā luddo pasannacitto hutvā sacāhaṃ evaṃ sīla-
sampannesu imesu aparajjhissāmi paṭhavīpi me vivaraṃ dadeyya kiṃ
me rañño santikā laddhena yasena dhanena visajjessāmi nanti
cintetvā gāthamāha
        yo ca tvaṃ sakhino hetu    pāṇaṃ cajitumicchasi
        so te sahāyaṃ muñcāmi    hotu rājā tavānugoti.
     Tattha yo ca tvanti yo nāma tvaṃ. Soti so ahaṃ. Tavānu-
goti esa haṃsarājā tava vasaṃ anugato hoti tayā saddhiṃ ekaṭ-
ṭhāne vasatūti.
     Evañca pana vatvā dhataraṭṭhaṃ yaṭṭhipāsato otāretvā saratīraṃ
netvā pāsaṃ muñcitvā muducittena lohitaṃ dhovitvā nahāruādīni
paṭipādesi. Tassa muducittatāya mahāsattassa pāramitānaṃ ānubhā-
vena ca tāvadeva pādo sacchavilomo ahosi. Bandhanaṭṭhānaṃpi na

---------------------------------------------------------------------------------------------
page72.
Paññāyati. Sumukho bodhisattaṃ oloketvā tuṭṭhacitto anumodanaṃ
karonto gāthamāha
        evaṃ luddaka nandassu   saha sabbehi ñātibhi
        yathāhamajja nandāmi    muttaṃ disvā dijādipanti.
     Taṃ sutvā luddo gacchatha sāmīti āha. Atha naṃ mahāsatto
kiṃ pana tvaṃ samma maṃ attano atthāya bandhi udāhu aññassa
āṇattiyāti pucchitvā tena tasmiṃ kāraṇe ārocite kiṃ nukho
me itova cittakūṭaṃ gantuṃ seyyo udāhu nagaranti vīmaṃsanto
mayi nagaraṃ gate luddaputtopi dhanaṃ labhissati deviyāpi dohalo
paṭipassambhissati sumukhassa mittadhammo pākaṭo bhavissati tathā
mama ñāṇabalaṃ khemañca saraṃ abhayaṃ pakkhīnaṃ katvā labhissāmi tassa
nagarameva gantuṃ seyyoti sanniṭṭhānaṃ katvā luddaka tvaṃ amhe
kājenādāya rañño santikaṃ nehi sace no rājā visajjetukāmo
bhavissati visajjessatīti āha. Rājāno nāma sāmi kakkhalā gacchatha
tumheti. Mayaṃ tādisaṃ luddaṃpi muduṃ karimhā rañño ārādhanena
amhākaṃ bhāro nehiyeva no sammāti. So tathā akāsi.
Rājā haṃse disvāva somanassajāto hutvā dvepi haṃse kañcanapīṭhe
nisīdāpetvā madhulāje khādāpetvā madhūdakaṃ pāyetvā añjaliṃ paggayha
dhammakathaṃ āyāci. Haṃsarājā tassa sotukāmataṃ viditvā paṭhamaṃ
ratāva paṭisanthāmakāsi. Tatrīmā haṃsassa ca rañño ca vacana-
paṭivacanagāthā honti

---------------------------------------------------------------------------------------------
page73.
        Kacci nu bhoto kusalaṃ       kacci bhoto anāmayaṃ
        kacci raṭṭhamidaṃ phītaṃ         dhammena anusāsasīti.
        Kusalañceva me haṃsa        atho haṃsa anāmayaṃ
        atho raṭṭhamidaṃ phītaṃ         dhammena anusāsatīti.
        Kacci bhoto amaccesu      doso koci na vijjati
        kacci ārā amittā te    chāyā dakkhiṇatorivāti.
        Athopi me amaccesu       doso koci na vijjati
        atho ārā amittā me    chāyā dakkhiṇatorivāti.
        Kacci te sādisī bhariyā     assavā piyabhāṇinī
        puttarūpayasūpetā          tava chandavasānugāti.
        Atho me sādisī bhariyā     assavā piyabhāṇinī
        puttarūpayasūpetā          mama chandavasānugāti.
        Kacci te bahavo puttā     sujātā raṭṭhavaḍḍhane
        paññājavena sampannā      sammodanti tato tatoti.
        Sataṃ eko ca me puttā    dhataraṭṭha mayā sutā
        tesaṃ tvaṃ kiccamakkhāhi      nāvarujjhanti te vacoti.
     Tattha kusalanti ārogyaṃ. Anāmayanti idaṃ tasseva vevacanaṃ.
Phītanti kacci te idaṃ raṭṭhaṃ phītaṃ subhikkhaṃ dhammena ca naṃ anusāsasīti
pucchi. Dosoti aparādho. Chāyā dakkhiṇatorivāti yathā nāma
dakkhiṇadisābhimukhī chāyā na vaḍḍhati evaṃ te kacci amittā na

---------------------------------------------------------------------------------------------
page74.
Vaḍḍhantīti vadati. Sādisīti jātibhogaatigottakulapadesehi samānā
evarūpā hi aticārinī na hoti. Assavāti vacanapaṭiggāhakā.
Puttarūpayasūpetāti puttehi ca rūpena ca yasena ca upetā.
Paññājavenāti paññāvegena paññaṃ javāpetvā tāni tāni kiccāni
paricchindituṃ samatthāti pucchati. Sammodanti tato tatoti yattha yattha
niyuttā honti tato tato sammodanteva. Mayā sutāti mayā
vissutā maṃ hi loko bahuputtarājāti vadati iti te maṃ nissāya
vissutā pākaṭā jātāti mayā sutā nāma hontīti vadati. Tesaṃ
tvaṃ kiccamakkhāhīti tesaṃ mama puttānaṃ idaṃ nāma karontūti tvaṃ
kiccamakkhāhi. Nāvarujjhantīti na te vacanaṃ avarujjhanti ovādaṃ
nesaṃ dehīti adhippāyenevamāha.
     Taṃ sutvā mahāsatto tesaṃ ovādaṃ dadanto pañca gāthā abhāsi
        upapannopi ce hoti    jātiyā vinayena vā
        atha pacchā kurute yogaṃ  kicce āvāsu sīdati.
        Tassa saṃhīrapaññassa      vivaro jāyate mahā
        rattimandhova rūpāni     thūlāni manupassati.
        Asāre sārayogaññū    matiṃ natveva vindati
        sarabhova giriduggasmiṃ     antarāyeva sīdati.
        Hīnajaccopi ce hoti    uṭṭhātā dhitimā naro
        ācārasīlasampanno     nise aggīva bhāsati.

---------------------------------------------------------------------------------------------
page75.
        Etaṃ ve upamaṃ katvā   putte vijjāsu ṭhāpaya
        saṃviruḷhetha medhāvī     khette bījaṃva vuṭṭhiyāti.
     Tattha vinayena vāti ācārena. Pacchā kurute yoganti yo
ce sikkhitabbasikkhāsu daharakāle yogaṃ viriyaṃ akatvā pacchā mahallaka-
kāle karoti evarūpo pacchā tathārūpe dukkhe vā āpadāsu vā
uppannāsu sīdati attānaṃ uddharituṃ na sakkoti. Tassa saṃhīra-
paññassāti tassa asikkhitattā tato saṃharitabbapaññassa aniccala-
buddhino. Vivaroti bhogādīnaṃ chiddaṃ parihānīti attho. Rattimandhoti
rattiandho. Idaṃ vuttaṃ hoti yathā rattandho rattandhakāṇo
rattiṃ candobhāsādīhi thūlarūpāneva passati sukhumāni passituṃ na
sakkoti evaṃ asikkhito saṃhīrapañño kismiñcideva bhaye uppanne
sukhumāni kiccāni passituṃ na sakkoti oḷārikāneva passati
tasmā tava putte daharakāleyeva sikkhāpetuṃ vaṭṭatīti. Asāreti
nissāre lokāyatavedasamaye. Sārayogaññūti sārayutto esa
samayoti maññamāno. Matiṃ natveva vindatīti bahuṃpi sikkhitvā
paññaṃ na labhatiyeva. Giriduggasminti so evarūpo yathā nāma
sarabho attano vasanaṭṭhānaṃ āgacchanto antarāmagge visamaṃ samanti
maññamāno giridugge vegenāgacchanto narakaṃ papātaṃ patitvā
antarāva sīdati āvāsaṃ na pāpuṇāti evameva asāralokāyata-
vedasamayaṃ sārasaññāya uggahetvā mahāvināsaṃ pāpuṇāti tasmā
tava putte atthanissitesu vuḍḍhiāvahesu kiccesu yojetvā sikkhāpehi.

---------------------------------------------------------------------------------------------
page76.
Nise aggīvāti mahārāja hīnajātikopi uṭṭhātādiguṇasampanno rattiṃ
aggikkhandho viya obhāsati. Etaṃ veti mayā vuttaṃ rattandhañca
aggikkhandhañca upamaṃ katvā tava putte vijjāsu ṭhāpaya sikkhi-
tabbayuttāsu sikkhāsu yojehi evaṃ yutto hi yathā sukhettesu
vuṭṭhiyā bījaṃ saṃviruhati tatheva medhāvī saṃviruhati yasena ca bhogehi ca
vaḍḍhatīti.
     Evaṃ mahāsatto rañño sabbarattiṃ dhammaṃ deseti. Deviyā
dohalo paṭipassambhi. Mahāsatto aruṇuggamanavelāyameva rājānaṃ
sīlesu patiṭṭhāpetvā appamādena ovaditvā saddhiṃ sumukhena uttara-
sīhapañjarena nikkhamitvā cittakūṭameva gato.
     Satthā imaṃ dhammadesanaṃ āharitvā evaṃ bhikkhave pubbepi
iminā mamatthāya jīvitaṃ pariccattamevāti vatvā jātakaṃ samodhānesi
tadā luddako channo ahosi rājā sārīputto devī khemā
bhikkhunī haṃsagaṇā sākiyagaṇā ahesuṃ sumukho ānando ahosi
haṃsarājā pana ahamevāti.
                    Haṃsajātakaṃ niṭṭhitaṃ
                       chaṭṭhaṃ.
                  --------------

---------------------------------------------------------------------------------------------
page77.
                    Sattigumbajātakaṃ
     migaluddo mahārājāti idaṃ satthā maddakucchismiṃ migadāye
viharanto devadattaṃ ārabbha kathesi.
     Devadattena hi silāya paviddhāya bhagavato pāde sakhalikāya
ghaṭe balavavedanā uppajjiṃsu. Tathāgatassa dassanatthāya bahū
bhikkhū sannipatiṃsu. Atha bhagavā parisaṃ sannipatitaṃ disvā bhikkhave
idaṃ senāsanaṃ atisambādhaṃ sannipāto mahā bhavissati mañca
sivikāya maddakucchiyaṃ nethāti āha. Bhikkhū tathā kariṃsu. Jīvako
tathāgatassa pādaṃ phāsukaṃ akāsi. Bhikkhū satthu santike nisinnāva
kathaṃ samuṭṭhāpesuṃ āvuso devadatto sayaṃpi pāpo parisāpissa
pāpā iti so pāpo pāpaparivārova viharatīti. Satthā kiṃ
kathetha bhikkhaveti pucchitvā imāya nāmāti vutte na bhikkhave
idāneva pubbepi devadatto pāpova pāpaparivāroyevāti vatvā
atītaṃ āhari.
     Atīte uttarapañcālanagare pañcālo nāma rājā rajjaṃ
karesi. Tadā mahāsatto araññāyatane ekasmiṃ sānupabbate
simbalivane ekassa suvarañño putto hutvā nibbatti dve
bhātaro ahesuṃ. Tassa pana pabbatassa uparivāte coragāmako
ahosi pañcannaṃ corasatānaṃ nivāso adhovāte assamo pañcannaṃ

---------------------------------------------------------------------------------------------
page78.
Isisatānaṃ nivāso. Tesaṃ suvapotakānaṃ pakkhanikkhamanakāle vāta-
maṇḍalikā udapādi. Tāya pahato eko suvapotako coragāme
corānaṃ āvudhantare patito. Tassa tattha patitattā sattigumbo-
tvevassa nāmaṃ kariṃsu. Eko assame bālukathale pupphantare
patito. Tassa tattha patitattā pupphakotvevassa nāmaṃ kariṃsu.
Sattigumbo corānaṃ antare vaḍḍhito. Pupphako isīnaṃ antare
vaḍḍhito. Athekadivasaṃ rājā sabbālaṅkārapaṭimaṇḍito rathavaraṃ
abhiruhitvā mahantena parivārena migavadhāya nagarato avidūre supupphita-
suphalitaramaṇīyaṃ upavanaṃ gantvā yassa passena migo palāto
tasseva gīvāti vatvā rathā oruyha paṭicchādetvā dinne koṭṭhake
dhanuṃ ādāya aṭṭhāsi. Purisehi migānaṃ uṭṭhāpanatthāya vanagumbesu
pothiyamānesu eko eṇimigo uṭṭhāya gamanamaggaṃ olokento
raññā ṭhitaṭṭhānasseva vivittaṃ disvā tadabhimukho pakkhanditvā
palāyi. Amaccā kassa passena migo palātoti pucchantā
rañño passenāti ñatvā raññā saddhiṃ keḷiṃ kariṃsu. Rājā
asmimānena tesaṃ keḷiṃ asahanto idāni taṃ migaṃ gaṇhissāmīti
rathaṃ abhiruyha sīghaṃ pesehīti sārathiṃ āṇāpetvā migena gatamaggaṃ
paṭipajji. Rathaṃ vegena gacchantaṃ parisā anubandhituṃ nāsakkhiṃsu.
Rājā sārathidutiyo yāva majjhantikā gantvā migaṃ adisvā nivat-
tanto tassa coragāmakassa santike ramaṇīyaṃ kandaraṃ disvā rathā
oruyha nahātvā ca pivitvā ca paccuttari. Athassa sārathī

---------------------------------------------------------------------------------------------
page79.
Rathato uttarattharaṇaṃ otāretvā sayanaṃpi rukkhacchāyāya paññapesi.
So tattha nipajji. Sārathīpi tassa pāde sambāhanto nisīdi.
Rājā antarantarā niddāyati ceva pabujjhati ca. Coragāmavāsino
corāpi rañño ārakkhaṇatthāya araññameva pavisiṃsu. Coragāmake
sattigumbo ceva bhattarandhako patikolumbo nāmeko puriso cāti
dveva ohiyiṃsu. Tasmiṃ khaṇe sattigumbo gāmato nikkhamitvā
rājānaṃ disvā imaṃ niddāyamānaṃ māretvā ābharaṇāni gahessāmīti
cintetvā patikolumbakassa santikaṃ gantvā taṃ kāraṇaṃ ārocesi.
     Tamatthaṃ pakāsento satthā pañca gāthā abhāsi
        migaluddo mahārājā    pañcālānaṃ rathesabho
        nikkhanto saha senāya   ogaṇo vanamāgato.
        Tatthaddasā araññasmiṃ    takkārānaṃ kuṭīkataṃ
        tassā kuṭiyā nikkhamma   suvo luddāni bhāsati.
        Sampannabāhano poso   yuvā sammaṭṭhakuṇḍalī
        sobhati lohituṇhīso     divā suriyova bhāsati.
        Majjhantike sampatike    sutto rājā sasārathi
        handassābharaṇaṃ sabbaṃ     gaṇhāma sahasā mayaṃ.
        Nissivepi rahodāni     sutto rājā sasārathi
                ādāya vatthaṃ maṇikuṇḍalañca
                hantvāna sākhāhi avattharāmāti.
     Tattha migaluddoti migaluddo viya migānaṃ gavesanato migaluddoti

---------------------------------------------------------------------------------------------
page80.
Vutto. Ogaṇoti gaṇā ohīno parihīno hutvā. Takkārānaṃ
kuṭīkatanti so rājā tattha araññe corānaṃ vasanatthāya kataṃ
gāmakaṃ addasa. Tassāti tato corakuṭito. Luddāni bhāsatīti
patikolumbena saddhiṃ dāruṇāni vacanāni kathesi. Sampannabāhanoti
sampannaassabāhano. Lohituṇhīsoti rattena uṇhīsapaṭena samannā-
gato. Sampatiketi sampati idāni evarūpe ṭhitamajjhantike
kāleti attho. Sahasāti sahasena pasayhākāraṃ katvā gaṇhāmāti
vadati. Nissivepi rahodānīti nissivepi idāni raho idaṃ vadati
yathā nissive aḍḍharattikasamaye manussā kīḷantā sayanti raho
hoti idāni evarūpe ṭhitamajjhantikepi kāle tathevāti. Hantvā-
nāti rājānaṃ māretvā vatthābharaṇānissa gahetvā atha naṃ pāde
gahetvā kaḍḍhitvā ekamante sākhāhi paṭicchādemāti.
     Iti so vegena sakiṃ nikkhamitvā sakiṃ patikolumbassa santikaṃ
gacchati. So tassa vacanaṃ sutvā nikkhamitvā olokento rājabhāvaṃ
ñatvā bhīto gāthamāha
        kinnu ummattarūpova    sattigumba pabhāsasi
        durāsadā hi rājāno  aggi pajjalito yathāti.
     Atha naṃ suvo gāthāya ajjhabhāsi
        atha tvaṃ patikolumba    matto thūlāni gajjasi
        mātarā mayha naggāya  kiṃ nu tvaṃ vijigucchaseti.
     Tattha atha tvanti nanu tvaṃ. Mattoti corānaṃ ucchiṭṭhasuraṃ

---------------------------------------------------------------------------------------------
page81.
Labhitvā tāya matto hutvā pubbe mahāgajjitāni tajjasi.
Mātarāti corajeṭṭhakassa bhariyaṃ sandhāyāha. Sā kira tadā sākhābhaṅgaṃ
nivāsetvā carati. Vijigucchaseti mama mātari naggāya kiṃ nu tvaṃ
idāni corakammaṃ jigucchasi kātuṃ na icchasīti.
     Rājā pabujjhitvā tassa tena saddhiṃ manussabhāsāya kathentassa
vacanaṃ sutvā sappaṭibhayaṃ idaṃ ṭhānanti sārathiṃ uṭṭhāpento gāthamāha
        uṭṭhehi samma taramāno    rathaṃ yojehi sārathi
        sakuṇo me na ruccati      aññaṃ gacchāma assamanti.
     Sopi sīghaṃ uṭṭhahitvā rathaṃ yojetvā gāthamāha
        yutto ratho mahārāja     yutto ca balavāhano
        adhitiṭṭha mahārāja        aññaṃ gacchāma assamanti.
     Tattha balavāhanoti balavavāhano mahāthāmaassasampannoti attho.
Adhitiṭṭhāti abhiruha.
     Abhiruḷhamatteyeva tasmiṃ sindhavā vātavegena pakkhandiṃsu.
Sattigumbo rathaṃ gacchantaṃ disvā sambhamappatto dve gāthā abhāsi
        konumeva gatā sabbe     ye asmiṃ paricārakā
        esa gacchati pañcālo     mutto tesaṃ adassanā.
        Kodaṇḍakāni gaṇhatha       sattiyo tomarāni ca
        esa gacchati pañcālo     mā vo muñcittha jīvitanti.
     Tattha konumeti kuhiṃ nu ime. Asminti imasmiṃ assame.

---------------------------------------------------------------------------------------------
page82.
Paricārakāti corā. Adassanāti etesaṃ corānaṃ adassanena mutto.
Esa gacchatīti etesaṃ hatthato mutto hutvā esa adassanaṃ
gacchatīti attho. Kodaṇḍakānīti dhanū. Jīvitanti tumhākaṃ
jīvantānaṃ mā muñcittha āvudhahatthā dhāvitvā gaṇhatha nanti.
     Evaṃ tassa viravitvā aparāparaṃ vidhāvantasseva rājā isīnaṃ
assamaṃ patto. Tasmiṃ khaṇe isayo phalāphalatthāya gatā. Eko
pupphakasuvova assamapade hoti. So rājānaṃ disvā paccuggamanaṃ
katvā paṭisanthāramakāsi.
     Tamatthaṃ pakāsento satthā catasso gāthā abhāsi
        athāparo paṭinandittha    suvo lohitatuṇḍako
        svāgatante mahārāja   atho te adurāgataṃ
        issarosi anuppatto    yaṃ idhatthi pavedaya.
        Tiṇḍukāni piyālāni     madhuke kāsamāriyo
        phalāni khuddakappāni     bhuñja rāja varaṃ varaṃ.
        Idaṃpi pāniyaṃ sītaṃ       ābhataṃ girigabbharā
        tato piva mahārāja     sace tvaṃ abhikaṅkhasi.
        Araññaṃ uñchāya gatā    ye asmiṃ paricārakā
        sayaṃ uṭṭhāya gaṇhavho   hatthā me natthi dātaveti.
     Tattha paṭinanditthāti rājānaṃ disvāva tussi. Lohitatuṇḍakoti
rattatuṇḍako sobhaggappatto. Madhuketi madhukaphalāni.
Kāsamāriyoti evaṃnāmakāni phalāni kāraphalāni vā. Tato pivāti

---------------------------------------------------------------------------------------------
page83.
Tato pānīyamāḷakato gahetvā pānīyaṃ piva. Ye asmiṃ paricārakāti
mahārāja ye imasmiṃ assame vicaraṇakā isayo te araññaṃ
uñchāya gatā. Gaṇhavhoti phalāphalāni gaṇhatha. Dātaveti dātuṃ.
     Rājā tassa paṭisanthāre pasīditvā thutiṃ karonto gāthādvayamāha
        bhaddako vatāyaṃ pakkhī     dijo paramadhammiko
        atheso itaro pakkhī     suvo luddāni bhāsati.
        Etaṃ hanatha bandhatha       mā vo muñcittha jīvitaṃ
        iccevaṃ vilapantassa      sotthī pattosmi assamanti.
     Tattha itaroti corakuṭiyaṃ suvako. Iccevanti ahaṃ pana tassa
evaṃ vilapantassa imaṃ assamaṃ sotthinā pattoti.
     Rañño kathaṃ sutvā pupphako dve gāthā abhāsi
        bhātarosmā mahārāja    sodariyā ekamātukā
        ekarukkhasmiṃ saṃvaḍḍhā     nānākhettaṃ gatā ubho.
        Sattigumbo ca corānaṃ    ahañca isinaṃ idha
        asataṃ so sataṃ ahaṃ       tena dhammena no vināti.
     Tattha bhātarosmāti mahārāja so cāhañca ubho bhātaro
homa. Corānanti so corānaṃ santike saṃvaḍḍho ahaṃ isīnaṃ
santike. Asataṃ so sataṃ ahanti so asādhūnaṃ dussīlānaṃ santikaṃ
upagato ahaṃ sādhūnaṃ sīlavantānaṃ tena dhammena no vināti
mahārāja tañca sattigumbaṃ corā coradhammena ceva corakiriyāya ca
vinesuṃ maṃ isayo isidhammena isisīlācārena tasmā sopi tena

---------------------------------------------------------------------------------------------
page84.
Coradhammena no vinā hoti ahaṃ hi isidhammena no vinā homīti.
     Idāni taṃ dhammaṃ vibhajento gāthādvayamāha
        yattha vadho ca bandho ca   nikatī vañcanāni ca
        ālopā sahasākārā    tāni so tattha sikkhati.
        Idha saccañca dhammo ca    ahiṃsā saṃyamo damo
        āsanūdakadāyīnaṃ         aṅke vaḍḍhosmi bhāratāti.
     Tattha nikatīti paṭirūpakena vañcanāni. Vañcanānīti ujukavañcanāneva.
Ālopāti divā gāmaghātā. Sahasākārāti gehaṃ
pavisitvā maraṇena tajjetvā sāhasikakammakaraṇāni ca. Saccanti
sabhāvo. Dhammoti sucaritadhammo. Ahiṃsāti mettāpubbabhāgo.
Saṃyamoti sīlasaṃyamo. Damoti indriyadamanaṃ. Āsanūdakadāyīnanti
abbhāgatānaṃ janānaṃ āsanañca udakadānañca dānasīlānaṃ. Bhāratāti
rājānaṃ ālapati.
     Idāni rañño dhammaṃ desento imā gāthā abhāsi
        yaṃ yaṃ hi rāja bhajati     santaṃ vā yadi vā asaṃ
        sīlavantaṃ visīlaṃ vā      vasaṃ tasseva gacchati.
        Yādisaṃ kurute mittaṃ     yādisañcūpasevati
        sopi tādisako hoti    sahavāso hi tādiso.
        Sevamāno sevamānaṃ    samphuṭṭho samphusaṃ paraṃ
        saro duṭṭho kalāpaṃva    alittamupalimpati.
        Upalimpabhayā dhīro      neva pāpasakhā siyā

---------------------------------------------------------------------------------------------
page85.
        Pūtimacchaṃ kusaggena      yo naro upanayhati
        kusāpi pūtī vāyanti     evaṃ bālūpasevanā.
        Tagarañca palāsena      yo naro upanayhati
        pattāpi surabhī vāyanti   evaṃ dhīrūpasevanā.
        Tasmā pattapūṭasseva    ñatvā sampākamattano
        asantenūpaseveyya     sante seveyya paṇḍito
        asanto nirayaṃ nenti    santo pāpenti suggatinti.
     Tattha santaṃ vā yadi vā asanti sappurisaṃ vā asappurisaṃ
vā. Sevamāno sevamānanti sevamāno ācariyo sevamānaṃ
antevāsikaṃ. Samphuṭṭhoti antevāsinā samphuṭṭho ācariyo. Samphusaṃ
paranti paraṃ ācariyaṃ phusanto antevāsī. Alittanti taṃ antevāsikaṃ
pāpadhammena alittaṃ so ācariyo visaduṭṭho saro sesaṃ sarakalāpaṃ
viya limpati. Evaṃ bālūpasevanāti bālūpasevī hi pūtimacchaṃ
upanayhanakusaggaṃ viya hoti pāpakammaṃ akarontopi avaṇṇaṃ akittiṃ
labhati. Dhīrūpasevanāti dhīrūpasevī puggalo tagarādigandhajātipaliveṭhanapattaṃ
viya hoti paṇḍito bhavituṃ asakkontopi kalyāṇamittasevīti
guṇakittiṃ labhati. Pattapūṭassevāti duggandhasugandhapaliveṭhanapaṇṇasseva.
Sampākamattanoti kalyāṇamittasaṃsaggavasena attano
paripākaṃ paripākañāṇabhāvaṃ ñatvāti attho. Pāpenti suggatinti
santo sammādiṭṭhikā attānaṃ nissite satte saggameva pāpentīti
desanaṃ yathānusandhimeva pāpesi.

---------------------------------------------------------------------------------------------
page86.
     Rājā tassa dhammakathāya pasīdati. Isigaṇopi āgato.
Rājā isayo vanditvā bhante maṃ anukampamānā mama vasanaṭṭhāne
vasathāti vatvā tesaṃ paṭiññaṃ gahetvā nagaraṃ gantvā suvānaṃ abhayaṃ
adāsi. Isayopi tattha agamaṃsu. Rājā isigaṇaṃ uyyāne
vasāpento yāvajīvaṃ upaṭṭhahitvā saggapūraṃ pūresi. Athassa puttopi
chattaṃ ussāpetvā isigaṇaṃ paṭijaggiyeva. Tasmiṃ kulaparivatte
satta rājāno isigaṇassa dānaṃ pavattayiṃsu. Mahāsatto araññeyeva
vasanto yathākammaṃ gato.
     Satthā imaṃ dhammadesanaṃ āharitvā evaṃ bhikkhave pubbepi
devadatto pāpo pāpaparivāroyevāti vatvā jātakaṃ samodhānesi
tadā sattigumbo devadatto ahosi corā devadattaparisā rājā
ānando isigaṇā buddhaparisā pupphakasuvo pana ahamevāti.
                   Sattigumbajātakaṃ niṭṭhitaṃ.
                        Sattamaṃ.
                      ----------
                      Bhallātikajātakaṃ
     bhallātiko nāma ahosi rājāti idaṃ satthā jetavane viharanto
mallikaṃ deviṃ ārabbha kathesi.
     Tassā kira ekadivasaṃ raññā saddhiṃ sayanaṃ nissāya kalaho
hoti. Rājā kujjhitvā taṃ na olokesi. Sā cintesi nanu

---------------------------------------------------------------------------------------------
page87.
Tathāgato rañño mayi kuddhabhāvaṃ na jānātīti. Satthā taṃ
kāraṇaṃ ñatvā punadivase bhikkhusaṅghaparivuto sāvatthiyaṃ piṇḍāya
pavisitvā rañño gehadvāraṃ gato. Rājā paccuggamanaṃ katvā
pattaṃ gahetvā satthāraṃ pāsādaṃ āropetvā paṭipāṭiyā bhikkhusaṅghaṃ
nisīdāpetvā dakkhiṇodakaṃ datvā paṇītena āhārena parivisitvā
bhattakiccāvasāne ekamantaṃ nisīdi. Satthā kiṃ nukho mahārāja
mallikā na paññāyatīti pucchitvā attano sukhamadamattāyāti vutte
nanu mahārāja tvaṃ pubbe kinnarayoniyaṃ nibbattetvā ekarattiṃ
kinnariyā vinā hutvā satta vassasatāni paridevamāno vicarasīti vatvā
tena yācito atītaṃ āhari.
     Atīte bārāṇasiyaṃ bhallātiko nāma rājā rajjaṃ kārento
aṅgārapakkamigamaṃsaṃ khādissāmīti rajjaṃ amaccānaṃ niyyādetvā
sannaddhapañcāvudho susikkhitakoleyyasunakhagaṇaparivuto nagarā nikkhamitvā himavantaṃ
pavisitvā anugaṅgaṃ gantvā uparigaṅgaṃ abhiruhituṃ asakkonto ekaṃ
gaṅgaṃ otiṇṇanadiṃ disvā tadanusārena gacchanto migasūkarādayo
vadhitvā aṅgārapakkamaṃsaṃ khādanto uccaṭṭhānaṃ abhiruhi. Tattha
ramaṇīyā nadikā. Sā paripuṇṇakāle thanappamāṇodakā hutvā
sandati. Aññadā jannukappamāṇodakā hoti. Tattha nānappakārakā
macchakacchapā vicaranti. Udakapariyante rajaṭapaṭṭavaṇṇā
vālukā ubhosu tīresu nānāpupphaphalabhritavinamitā rukkhā pupphaphalarasamattehi
nānāvihaṅgamabhamaragaṇehi samparikiṇṇā vividhamigasaṅghanisevitā

---------------------------------------------------------------------------------------------
page88.
Sītacchāyā. Evaṃ ramaṇiyāya hemavatiyā nadiyā tīre dve kinnarā
aññamaññaṃ āliṅgitvā paricumbitvā nānappakārehi paridevantā
rodanti. Rājā tassā nadiyā tīrena gandhamādanaṃ abhiruhanto te
kinnare disvā kinnu kho ete evaṃ paridevanti pucchissāmi
neti cintetvā sunakhe oloketvā accharaṃ pahari.
Susikkhitakoleyyakasunakhā tāya saññāya vanagumbaṃ pavisitvā urena nipajjiṃsu.
So tesaṃ paṭisallīnabhāvaṃ ñatvā dhanukalāpañceva sesāvudhāni ca
rukkhaṃ nissāya ṭhapetvā padasaddaṃ akaronto sanikaṃ tesaṃ santikaṃ
gantvā kiṃkāraṇā tumhe rodathāti kinnare pucchi.
     Tamatthaṃ pakāsento satthā tisso gāthā abhāsi
                bhallātiko nāma ahosi rājā
                raṭṭhaṃ pahāya migavaṃ acāri so
                agamā girivaraṃ gandhamādanaṃ
                supupphitaṃ kiṃpurisānuciṇṇaṃ.
                Sālūrasaṅghañca nisedhayitvā
                dhanukalāpañca so nikkhamitvā
                upāgami vacanaṃ vattukāmo
                yatthaṭṭhitā kiṃpurisā ahesuṃ.
                Himaccaye hemavatāya tīre
                kimidhaṭṭhitā mantayavho abhiṇhaṃ

---------------------------------------------------------------------------------------------
page89.
                Pucchāmi vo mānusadehavaṇṇe
                kathaṃ vo jānanti manussaloketi.
     Tattha sālūrasaṅghanti sunakhagaṇaṃ. Himaccayeti catunnaṃ hemantamāsānaṃ
atikkame. Hemavatāyāti imissā hemavatiyā nadiyā tīreti.
     Rañño vacanaṃ sutvā kinnaro tuṇhī ahosi. Kinnarī pana
raññā saddhiṃ sallapi
                mallagiriṃ paṇḍalakantikūṭaṃ
                sītodake anucarāma najjo
                migā manussāva nibhāsavaṇṇā
                jānanti no kiṃpurisāti luddāti.
     Tattha mallagirinti samma luddaka mayaṃ imaṃ mallagiriñca paṇḍarakañca
tikūṭañca imā ca najjo anuvicarāma. Mālāgirintipi pāṭho.
Nibhāsavaṇṇāti nibhāsasamānavaṇṇā dissamānasarīrāti attho.
     Tato rājā tisso gāthā abhāsi
                sukiccharūpaṃ paridevayavho
                āliṅgito cāsi piyo piyāya
                pucchāmi vo mānusadehavaṇṇe
                kimidhā vane rodatha appatītā.
                Sukiccharūpaṃ paridevayavho
                āliṅgito cāsi piyo piyāya

---------------------------------------------------------------------------------------------
page90.
                Pucchāmi vo mānusadehavaṇṇe
                kimidhā vane vilapatha appatītā.
                Sukiccharūpaṃ paridevayavho
                āliṅgito cāsi piyo piyāya
                pucchāmi vo mānusadehavaṇṇe
                kimidhā vane socatha appatītāti.
     Tattha sukiccharūpanti suṭṭhu dukkhappattā viya hutvā. Āliṅgito
cāsi piyo piyāyāti tayā tava piyo āliṅgito ca āsi.
Āliṅgiyo cāsītipi pāṭho ayamevattho. Kimidhā vaneti kiṃkāraṇā
idha vane antarantarā āliṅgitvā paricumbitvā piyakathaṃ kathetvā
puna appatītā rodathāti.
     Tato parā ubhinnaṃpi allāpasallāpagāthā honti
                mayekarattaṃ vippavasimha ludda
                akāmakā aññamaññaṃ sarantā
                tamekarattaṃ anutappamānā
                socāma sā ratti puna na hessati.
                Yamekarattaṃ anutappathetaṃ
                dhanaṃva naṭṭhaṃ pitarañca petaṃ
                pucchāmi vo mānusadehavaṇṇe
                kathaṃ vināvāsamakampayittha.

---------------------------------------------------------------------------------------------
page91.
                Yamimaṃ nadiṃ passasi sīghasotaṃ
                nānādumacchadanaṃ selakulaṃ
                taṃ me piyo uttarivassakāle
                mamañca maññe anubandhatīti.
                Ahañca aṅkolakaṃ ocināmi
                adhimuttaṃ sattaliyodhikañca
                piyo ca me hehiti māladhārī
                ahañca naṃ mālinī ajjhupessaṃ.
                Ahañcidaṃ kuravakaṃ ocināmi
                uddālakā pātalī sindhuvāritā
                piyo ca me hehiti māladhārī
                ahañca naṃ mālinī ajjhupessaṃ.
                Ahañca sālassa supupphitassa
                oceyya pupphāni karomi mālaṃ
                piyo ca me hehiti māladhārī
                ahañca naṃ mālinī ajjhupessaṃ.
                Ahañca sālassa supupphitassa
                oceyya pupphāni karomi bhāraṃ
                idañca no hehiti santharatthaṃ
                yatthajjimaṃ viharissāma rattiṃ.

---------------------------------------------------------------------------------------------
page92.
                Ahañca kho aggaluṃ candanañca
                silāya piṃsāmi pamattarūpā
                piyo ca me hehiti rositaṅgo
                ahañca naṃ rositā ajjhupessaṃ.
                Athāgamā salilaṃ sīghasotaṃ
                nudaṃ sāle salale kaṇṇikāre
                āpūrathe tena muhuttakena
                sāyaṃ nadī āsi mayā suduttarā.
                Ubhosu tīresu mayaṃ tadā ṭhitā
                sampassantā ubhayo aññamaññaṃ
                sakiṃpi rodāma sakiṃ hasāma
                kicchena no agamā sambarī sā.
                Pāto ca kho uggate suriyamhi
                catukkaṃ nadiṃ uttariyāna ludda
                āliṅgiyā aññamaññaṃ mayaṃ ubho
                sakiṃpi rodāma sakiṃ hasāma.
                Tīhūnakaṃ satta satāni ludda
                yamidha mayaṃ vippavasimha pubbe
                vassekimaṃ jīvitaṃ bhūmipāla
                konīdha kantāya vinā vaseyya.

---------------------------------------------------------------------------------------------
page93.
                Āyuñca vo kīvatako nu samma
                sacepi jānātha vadetha āyuṃ
                anussavā vuddhito āgamā vā
                akkhātha me taṃ avikampamānā.
                Āyuñca no vassasahassa ludda
                na cantarā pāpako atthi rogo
                appadukkhaṃ sukhameva bhiyyo
                avītarāgā vijahāma jīvitanti.
     Tattha mayekarattanti mayaṃ ekarattaṃ. Vippavasimhāti vippayuttā
hutvā vasimhā. Anutappamānāti anicchamānānaṃ na no
ekaratto atīto ekarattaṃ anucintayamānā. Puna na hessatīti
puna na bhavissati na gamissati. Dhanaṃva naṭṭhaṃ pitarañca petanti dhanaṃ
vā naṭṭhaṃ pitaraṃ vā mātaraṃ vā petaṃ kālakataṃ nukho tumhe
cintayamānā kena kāraṇena taṃ ekarattaṃ vināvāsaṃ akappayittha idaṃ
me ācikkhathāti pucchati. Yamimanti yaṃ imaṃ. Selakulanti dvinnaṃ
selakulānaṃ antare sandamānaṃ. Vassakāleti ekassa meghassa uṭṭhāya
vassanakāle amhākaṃpi imasmiṃ vanasaṇḍe rattivasenapi carantānaṃ
eko megho uṭṭhahi atha me piyasāmiko kinnaro maṃ pacchato
āgacchatīti maññamāno etaṃ nadiṃ uttarīti āha. Ahañcāti ahaṃ
panetassa ca paratīraṃ gatabhāvaṃ ajānantī supupphitāni aṅkolakādīni
pupphāni ocināmi. Tattha sattaliyodhikañcāti kuṇḍalapupphañca

---------------------------------------------------------------------------------------------
page94.
Suvaṇṇayodhikañca ocinantī pana piyo ca me māladhārī bhavissati
ahañca naṃ mālinī hutvā ajjhupessanti iminā kāraṇena ocināmi.
Uddālakā pātalī sindhuvāritāti imepi mayā ocitāyevāti vadati.
Oceyyāti ocinitvā. Aggaluṃ candanañcāti kāḷāgaluñca
rattacandanañca. Rositaṅgoti vilittasarīro. Rositāti vilittā hutvā.
Ajjhupessanti sayane upagamissāmi. Nudaṃ sāle salale kaṇṇikāreti
etāni mayā ocinitvā tīre ṭhapitāni pupphāni nudantaṃ harantaṃ.
Suduttarāti tassā hi orimatīre ṭhitakāleyeva nadiyā udakaṃ āgataṃ taṃ
khaṇaññeva suriyo aṭṭhamito vijjulatā niccharanti kinnarā nāma
udakabhīrukā honti iti sā otarituṃ na visahi tenāha sāyaṃ
nadī āsi mayā suduttarāti. Sampassantāti vijjulatāniccharaṇakāle
passantā. Rodāmāti andhakārakāle apassantā rodāma
vijjulatāniccharaṇakāle passantā hasāma. Sambarīti ratti. Catukkanti
tucchaṃ. Uttariyānāti uttaritvā. Tīhūnakanti tīhi ūnāni
sattavassasatāni. Yamidha mayanti yaṃ kālaṃ idha mayaṃ vippavasimhā. Sā
ito tīhi ūnāni sattavassasatāni hontīti vadati. Vassekimanti
vassaṃ ekaṃ imaṃ tumhākaṃ ekameva vassasataṃ imaṃ jīvitanti vadati.
Konīdhāti evaṃ parittakajīvite ko nu idha kantāya vinā bhaveyya
ayuttaṃ vā piyabhariyāya vinā bhavitunti vadati. Kīvatako nūti rājā
kinnariyā vacanaṃ sutvā imesaṃ āyuppamāṇaṃ pucchissāmi nanti
cintetvā tumhākaṃ kittako āyūti pucchati. Anussavāti sace

---------------------------------------------------------------------------------------------
page95.
Vo kassaci vadantassa vā sutaṃ mātāpitūnaṃ vuḍḍhānaṃ mahallakānaṃ
santike āgamo atthi atha me tato anussavā vuddhito āgamā
vā etaṃ avikampamānā akkhātha. Na cantarāti amhākaṃ
vassasahassaṃ āyu antarā ca no pāpako jīvitantarāyakaro rogopi
natthi. Avītarāgāti aññamaññaṃ avigatapemāva hutvā.
     Taṃ sutvā rājā ime hi nāma tiracchānagatā hutvā ekarattiṃ
vippayogena sattavassasatāni rodantā vicaranti ahaṃ pana tiyojanasatike
rajje mahāsampattiṃ pahāya araññe viharāmi aho akiccakārimhīti
tatova nivatto bārāṇasiṃ gantvā kinte mahārāja
himavante acchariyaṃ diṭṭhanti amaccehi puṭṭho sabbaṃ ārocetvā
tato paṭṭhāya dānādīni dadanto bhoge bhuñji.
         Tamatthaṃ pakāsento satthā āha
                idañca sutvāna amānusānaṃ
                bhallātiko itaraṃ jīvitanti
                nivattatha migavadhaṃ acāri
                adāsi dānāni abhuñji bhogeti.
Imaṃ gāthaṃ vatvā puna ovadanto dve gāthā abhāsi
                idañca sutvāna amānusānaṃ
                sammodatha mā kalahaṃ akattha
                mā vo tappi attakammāparādho
                yathāpi te kiṃpurisekarattaṃ.

---------------------------------------------------------------------------------------------
page96.
                Idañca sutvāna amānusānaṃ
                sammodatha mā vivādaṃ akattha
                mā vo tappi attakammāparādho
                yathāpi te kiṃpurisekarattanti.
     Tattha amānusānanti kinnarānaṃ. Attakammāparādhoti attano
kammadoso. Kiṃpurisekarattanti yathā te kiṃpurise ekarattaṃ
vināppakato attano kammadoso tappi tathā tumhepi mā tappīti
attho.
     Mallikā devī tathāgatassa dhamamadesanaṃ sutvā uṭṭhāyāsanā
añjaliṃ paggayha dasabalassa thutiṃ karontī osānagāthamāha
                vividha adhimanā suṇāmihaṃ
                vacanapathaṃ tava atthasañhitaṃ
                muñcaṃ giraṃ nudaseva me daraṃ
                samaṇa sukhāvaha jīva me ciranti.
     Tattha vividha adhimanā suṇāmihanti bhante tumhehi vividhehi
nānākāraṇehi alaṅkaritvā desitaṃ dhammadesanaṃ ahaṃ adhimanā
pasannacittā hutvā suṇāmi. Vacanapathanti taṃ taṃ tumhehi vuttaṃ
vividhavacanaṃ. Muñcaṃ giraṃ nudaseva me daranti kaṇṇasukhaṃ madhuraṃ giraṃ
muñcanto mama hadaye sokadarathaṃ nudasiyeva harasiyeva. Samaṇa
sukhāvaha jīva me ciranti bhante buddhasamaṇa dibbamānusalokiyalokuttarasukhāvaha
mama sāmi dhammarāja ciraṃ jīvāti.

---------------------------------------------------------------------------------------------
page97.
     Kosalarājā tato paṭṭhāya tāya saddhiṃ samaggasaṃvāsaṃ vasi.
     Satthā imaṃ dhammadesanaṃ āharitvā jātakaṃ samodhānesi tadā
kinnaro kosalarājā ahosi kinnarī mallikā devī bhallātikarājā
pana ahamevāti.
                   Bhallātikajātakaṃ niṭṭhitaṃ.
                        Aṭṭhamaṃ.
                     ------------
                      Somanassajātakaṃ
     ko taṃ hiṃsati heṭhetīti idaṃ satthā jetavane viharanto
devadattassa vadhāya parisakkanaṃ ārabbha kathesi.
     Tadā hi satthā na bhikkhave idāneva pubbepesa mama vadhāya
parisakkatiyevāti vatvā atītaṃ āhari.
     Atīte kururaṭṭhe uttarapañcālanagare reṇurājā nāma rajjaṃ
kāresi. Tadā mahārakkhito nāma tāpaso pañcasatatāpasaparivāro
himavante vasitvā loṇambilasevanatthāya cārikañcaramāno
uttarapañcālanagaraṃ patvā rājuyyāne vasitvā sapariso piṇḍāya caranto
rājadvāraṃ sampāpuṇi. Rājā isigaṇaṃ disvā iriyāpathe pasanno
alaṅkatamahātale nisīdāpetvā paṇītena āhārena parivisitvā bhante
idaṃ vassārattaṃ mama uyyāneyeva vasathāti vatvā tehi saddhiṃ

---------------------------------------------------------------------------------------------
page98.
Uyyānaṃ gantvā vasanaṭṭhānāni kāretvā pabbajitaparikkhāre datvā
vanditvā nikkhami. Tato paṭṭhāya sabbepi te rājanivesane
bhuñjanti. Rājā pana aputtako putte pattheti. Puttā nuppajjanti.
Vassārattaccayena mahārakkhito idāni himavanto ramaṇīyo tattheva
gamissāmāti rājānaṃ āpucchitvā raññā katasakkārasammāno
nikkhamitvā antarāmagge majjhantikasamaye maggā okkamma ekassa
saṇḍacchāyassa rukkhassa heṭṭhā taruṇadabbatiṇapiṭṭhe sapariso nisīdi.
Te tāpasā kathaṃ samuṭṭhāpesuṃ rājagehe vaṃsānurakkhito putto
natthi sādhu vatassa sace rājā puttaṃ labheyya paveṇi ghaṭiyevāti.
Mahārakkhito tesaṃ kathaṃ sutvā bhavissati nukho rañño
putto udāhu noti upadhārento bhavissatīti ñatvā evamāha
bhonto mā cintayittha ajja paccūsakāle eko devaputto
cavitvā rañño aggamahesiyā kucchimhi paṭisandhiṃ gaṇhissatīti.
Taṃ sutvā eko kūṭajaṭilo idāni rājakulūpako bhavissāmīti
cintetvā tāpasānaṃ gamanakāle gilānālayaṃ katvā nipajjitvā ehi
gacchāmāti vutto na sakkomīti āha. Mahārakkhito tassa
nipannakāraṇaṃ ñatvā yadā sakkosi tadā āgaccheyyāsīti
isigaṇaṃ ādāya himavantameva gato. Kuhakopi nivattetvā
vegenāgantvā rājadvāre ṭhatvā mahārakkhitassa upaṭṭhākatāpaso
āgatoti rañño ārocāpetvā raññā vegena pakkosāpito
pāsādaṃ abhiruyha paññattāsane nisīdi. Rājā kuhakaṃ vanditvā

---------------------------------------------------------------------------------------------
page99.
Ekamantaṃ nisinno isīnaṃ ārogyaṃ pucchitvā bhante atikhippaṃ
nivattatha kenatthena āgatatthāti āha. Āma mahārāja isigaṇo
sukhanisinno sādhu vatassa sace rañño paveṇipālako putto
uppajjeyyāti kathaṃ samuṭṭhāpesi ahaṃ taṃ kathaṃ sutvā bhavissati
nukho rañño putto noti dibbacakkhunā olokento mahiddhikadevaputto
cavitvā aggamahesiyā sudhammāya kucchimhi nibbattissatīti
disvā ajānantā gabbhaṃ nāseyyuṃ ācikkhissāmi nesanti tumhākaṃ
kathanatthāya āgato kathitante mayā gacchāmahaṃ mahārājāti.
Rājā bhante na sakkā gantunti haṭṭhatuṭṭho pasannacitto kuhakatāpasaṃ
uyyānaṃ netvā vasanaṭṭhānaṃ saṃvidahitvā adāsi. So tato paṭṭhāya
rājakule bhuñjamāno vasati. Dibbacakkhukotevvassa nāmaṃ ahosi.
     Tadā bodhisatto tāvatiṃsabhavanato cavitvā tattha paṭisandhiṃ
gaṇhi. Tassa nāmagahaṇadivase somanassakumārotevva nāmaṃ kariṃsu.
So kumāraparihārena vaḍḍhati. Kuhakatāpasopi uyyānassa ekasmiṃ
passe nānappakāraṃ sūpeyyasākañca valliphalāni ca ropetvā
paṇṇikānaṃ hatthe vikkīṇanto dhanaṃ saṇṭhapesi. Bodhisattassa
sattavassikakāle rañño paccanto kuppi. So dibbacakkhutāpasaṃ mā
pamajjāti taṃ kumāraṃ paṭicchāpetvā paccantaṃ vūpasamessāmīti gato.
Athekadivasaṃ kumāro jaṭilaṃ passissāmīti uyyānaṃ gantvā kūṭajaṭilaṃ
ekaṃ gaṇṭhikakāsāvaṃ nivāsetvā ekaṃ pārupitvā ubhohi hatthehi
dve udakaghaṭe gahetvā sākavatthusmiṃ udakaṃ āsiñcantaṃ disvā

---------------------------------------------------------------------------------------------
page100.
Ayaṃ kūṭajaṭilo attano samaṇadhammaṃ akatvā paṇṇikakammaṃ karotīti
ñatvā kiṃ karosi paṇṇika gahapatīti taṃ lajjāpetvā avanditvāva
nikkhamitvā nagaraṃ gato. Kūṭajaṭilo ayaṃ idāneva evarūpo
paccāmitto ko jānāti kiṃ bhavissati idāneva naṃ nāsetuṃ
vaṭṭatīti cintetvā rañño āgamanakāle pāsāṇaphalakaṃ ekamantaṃ
khipitvā pānīyaghaṭaṃ bhinditvā paṇṇasālāya tiṇāni vikiritvā sarīraṃ
telena makkhetvā paṇṇasālaṃ pavisitvā sasīsaṃ pārupetvā
mahādukkhappatto viya mañce nipajji. Rājā āgantvā nagaraṃ padakkhiṇaṃ
katvā nivesanaṃ apavisitvā mama sāmikaṃ dibbacakkhuṃ passissāmīti
paṇṇasāladvāraṃ gantvā taṃ vippakāraṃ disvā kinnu kho etanti
anto pavisitvā taṃ nipannakaṃ disvā pāde parimajjanto paṭhamaṃ
gāthamāha
                ko taṃ hiṃsati heṭheti
                kiṃ dummano socasi appatīto
                kassajja mātāpitaro rudantu
                kvajja setu nihato paṭhabyāti.
     Tattha hiṃsatīti paharati. Heṭhetīti akkosati. Kvajja setūti
ko ajja sayatu.
     Taṃ sutvā kūṭajaṭilo nitthunanto uṭṭhāya dutiyaṃ gāthamāha
                tuṭṭhosmi deva tava dassanena
                cirassaṃ passāmi taṃ bhūmipāla
				
				Page 101-200.

page101.
                Ahiṃsako reṇumanupavissa
                puttena te heṭhayitosmi devāti.
       Ito paraṃ uttānasambandhagāthā pālinayeneva veditabbā.
                Āyantu dovārikā khaggahatthā
                kāsāviyā yantu antepurantaṃ
                hantvāna somanassaṃ kumāraṃ
                chetvāna sīsaṃ varamāharantu.
           Pesitā rājino dūtā    kumāraṃ etadabravuṃ
           issarena vitiṇṇosi      vadhaṃ pattosi khattiya.
                Sa rājaputto paridevayanto
                dasaṅguliṃ añjaliṃ paggahetvā
                ahaṃpi icchāmi janinda daṭṭhuṃ
                jīvaṃ maṃ netvā paṭidassayetha.
           Tassa taṃ vacanaṃ sutvā     rañño puttaṃ adassayuṃ
           putto ca pitaraṃ disvā    dūratovajjhabhāsatha.
                Āgacchuṃ dovārikā khaggabandhā
                kāsāviyā hantuṃ mamaṃ janinda
                akkhāhi me pucchito etamatthaṃ
                aparādho konīdha mamajja atthīti.
     Tattha ahiṃsakoti ahaṃ kassaci ahiṃsako sīlācārasampanno.
Reṇumanupavissāti mahārāja reṇu pavisitvā. Heṭhayitosmīti tava

---------------------------------------------------------------------------------------------
page102.
Puttena mahāparivārena anupavisitvā are kūṭatāpasa kasmā tvaṃ
idha vasasīti vatvā pāsāṇaphalakaṃ khipitvā ghaṭaṃ bhinditvā hatthehi
ca pādehi ca koṭṭentena viheṭhitosmīti. Evaṃ so abhūtameva
bhūtaṃ viya katvā rājānaṃ saddahāpesi. Āyantūti gacchantu mama
sāmimhi vipaṭipannakālato paṭṭhāya mayipi so na lajjissatīti
kujjhitvā tassa vadhaṃ āṇāpento evamāha. Kāsāviyāti
coraghāṭakā tepi pharasuhatthā attano vidhānena gacchantūti. Varanti
varaṃ sīsaṃ uttamaṃ sīsaṃ chinditvā āharantu. Rājinoti bhikkhave
rañño santikā dūtā raññā pesitā vegenāgantvā mātarā
alaṅkaritvā attano aṅke nisīdāpitaṃ kumāraṃ parivāretvā etadavocuṃ.
Issarenāti raññā. Vitiṇṇosīti pariccattosi. Sa rājaputtoti
bhikkhave tesaṃ vacanaṃ sutvā maraṇabhayatajjito mātuaṅkato uṭṭhāya
so rājaputto. Paṭidassayethāti dassetha. Tassāti bhikkhave te
dūtā tassa kumārassa taṃ vacanaṃ sutvā māretuṃ avisahantā goṇaṃ
viya naṃ rajjuyā ca parikaḍḍhantā netvā rañño adassayuṃ.
Kumāre pana nīyamāne dāsīgaṇaparivutā saddhiṃ orodhehi sudhammāpi
devī nāgarāpi mayaṃ niraparādhaṃ kumāraṃ māretuṃ na dassāmāti tena
saddhiṃyeva agamaṃsu. Āgacchunti tumhākaṃ āṇāya mama santikaṃ
āgamiṃsu. Hantuṃ mamanti maṃ māretuṃ. Konīdhāti ko nu idha
mama aparādho yena maṃ tvaṃ māresīti pucchi.
     Rājā bhavaggaṃ atinīcaṃ tava dosova atimahāti tassa dosaṃ

---------------------------------------------------------------------------------------------
page103.
Kathento gāthamāha
                sāyañca pāto udakaṃ sajāti
                agginā paricāritappamatto
                taṃ tādisaṃ saṃyataṃ brahmacāriṃ
                tasmā tuvaṃ brūsi gahapatīti.
     Tattha udakaṃ sajātīti udakorohanakammaṃ karoti. Taṃ tādisanti
taṃ tathārūpaṃ mama sāmikaṃ dibbacakkhukatāpasaṃ kasmā tvaṃ gahapativādena
samudācarasīti vadati.
     Tato kumāro deva mayhaṃ gahapatiññeva gahapatīti vadantassa
ko dosoti vatvā gāthamāha
                tālā ca mūlā ca phalā ca deva
                pariggahā vividhā santimassa
                te rakkhati gopayatappamatto
                brāhmaṇo gahapati tena hotīti.
     Tattha mūlāti mūlakādimūlā. Phalāti nānāvidhāni valliphalāni.
Te rakkhati gopayatappamattoti te esa tava kulūpakatāpaso paṇṇikakammaṃ
karonto nisīditvā rakkhati vatiṃ katvā gopayati appamatto
tena kāraṇena so tava brāhmaṇo gahapati nāma hoti.
     Iti naṃ ahampi gahapatīti kathemi sace na saddahasi catūsu
dvāresu paṇṇike pucchāpehīti. Rājā pucchāpesi. Te āma
mayaṃ imassa hatthato paṇṇañca phalāni ca kīṇāmāti āhaṃsu.

---------------------------------------------------------------------------------------------
page104.
Vatthuṃpi upadhārāpetvā paccakkhamakāsi. Paṇṇasālaṃ cassa pavisitvā
kumārassa puriso paṇṇavikkayaladdhakahāpaṇamāsakabhaṇḍikaṃ nīharitvā
rañño dassesi. Rājā mahāsattassa niddosabhāvaṃ ñatvā gāthamāha
                saccaṃ kho etaṃ vadasi kumāra
                pariggahā vividhā santimassa
                te rakkhati gopayatappamatto
                brāhmaṇo gahapati tena hotīti.
     Tato mahāsatto cintesi evarūpassa bālarañño santike
vāsato himavantaṃ pavisitvā pabbajituṃ varanti parisamajjheyevassa
dosaṃ āvikatvā āpucchitvā ajjeva nikkhamitvā pabbajissāmīti.
So parisāya sakkāraṃ katvā gāthamāha
                suṇantu mayhaṃ parisā samāgatā
                sanegamā jānapadā ca sabbe
                bālāyaṃ bālassa vaco nisamma
                ahetunā ghāṭayate maṃ janindoti.
     Tattha bālāyaṃ bālassāti ayaṃ rājā sayaṃ bālo imassa
bālassa kūṭajaṭilassa vacanaṃ sutvā ahetunā mamaṃ  ghāṭayateti.
     Evañca pana vatvā pitaraṃ vanditvā attānaṃ pabbajjāya
anujānāpetvā itaraṃ gāthamāha
                daḷhasmiṃ mūle visate viruḷhe
                dunnikkhayo veḷu pasākhajāto

---------------------------------------------------------------------------------------------
page105.
                Vandāmi pādāni tava janinda
                anujānātha maṃ pabbajissāmi devāti.
     Tattha visateti visāle mahante jāte. Dunnikkhayoti
dunnikkaḍḍhiyo.
     Tato parā rañño ca puttassa ca vacanapaṭivacanagāthā honti
                bhuñjassu bhoge vipule kumāra
                sabbañca te issariyaṃ dadāmi
                ajjeva tvaṃ kurūnaṃ hoti rājā
                mā pabbaji pabbajjā hi dukkhā.
                Kinnūdha deva tavamatthi bhogā
                pubbe ahaṃ devaloke ramissaṃ
                rūpehi saddehi atho rasehi
                gandhehi phassehi manoramehi.
                Bhuttā ca me bhogā tidivasmiṃ deva
                parivārito accharāsaṃ gaṇena
                tuvañca bālaṃ paraneyyaṃ viditvā
                na tādise rājakule vaseyyaṃ.
                Sacāhaṃ bālo paraneyyohamasmi
                ekāparādhaṃ khama putta mayhaṃ
                punapi ce edisakaṃ bhaveyya
                yathāmatiṃ somanassa karohīti.

---------------------------------------------------------------------------------------------
page106.
     Tattha dukkhāti tāta pabbajjā nāma parapaṭibaddhajīvikattā
dukkhā mā pabbaji rājā hohīti naṃ yāci. Kinnūdha devāti
kinnu deva ye tava bhogā tesu kiṃ nāma bhuñjitabbamatthi.
Parivāritoti paricārito. Ayameva vā pāṭho. Tassa kira
jātissaraññāṇaṃ uppajji tasmā evamāha. Paraneyyanti andhaṃ viya
yaṭṭhiyā parena netabbaṃ. Tādiseti tādisassa rañño santike
paṇḍitena na vasitabbaṃ mayā attano ñāṇabalena ajja jīvitaṃ
laddhaṃ nāhaṃ tvaṃ santike vasissāmīti ñāpetuṃ evamāha.
Yathāmatinti sace puna mayhaṃ evarūpo doso hoti atha tvaṃ
yathāajjhāsayaṃ karohīti puttaṃ khamāpesi.
     Mahāsatto rājānaṃ ovadanto aṭṭha gāthā āha
         anisamma kataṃ kammaṃ       anavatthāya cintitaṃ
         bhesajjasseva vebhaṅgo   vipāko hoti pāpako.
         Nisamma ca kataṃ kammaṃ      sammāvatthāya cintitaṃ
         bhesajjasseva sampatti    vipāko hoti bhadrako.
                Alaso gīhi kāmabhogī na sādhu
                asaññato pabbajito na sādhu
                rājā na sādhu anisammakārī
                yo paṇḍito kodhano taṃ na sādhu.
         Nisamma khattiyo kayirā    nānisamma disampati
         nisammakārino rañño     yasokittībhivaḍḍhati.

---------------------------------------------------------------------------------------------
page107.
                Nisamma daṇḍaṃ paṇayeyya issaro
                vegā kataṃ tapate bhūmipāla
                sammāpaṇidhī ca narassa atthā
                anānutappā te bhavanti pacchā.
                Anānutappāni hi ye karonti
                vibhajja kammāyatanāni loke
                viññūpasatthāni sukhudrayāni
                bhavanti buddhānumatāni tāni.
                Agacchuṃ dovārikā khaggabandhā
                kāsāviyā hantuṃ mamaṃ janinda
                mātu ca aṅkasmiṃ ahaṃ nisinno
                ākaḍḍhito sahasā tehi deva.
                Kaṭukaṃ hi sambādhaṃ sukicchapatto
                madhuraṃ piyaṃ jīvitaṃ laddhaṃ rāja
                kicchenāhaṃ ajja vadhāya mutto
                pabbajjamevābhimanohamasmīti.
     Tattha anisammāti anoloketvā anupadhāretvā. Anavatthāya
cintitanti avavatthapetvā atuletvā atīretvā cintitaṃ. Vipāko
hoti pāpakoti tassa hi yathā nāma bhesajjassa vebhaṅgo vipatti
evameva vipāko hoti pāpako. Asaññatoti kāyādīhi asaññato
dussīlo. Taṃ na sādhūti taṃ tasseva kodhanaṃ na sādhu.

---------------------------------------------------------------------------------------------
page108.
Nānisammāti anisāmetvā kiñci kammaṃ na kareyya. Paṇayeyyāti
paṭṭhapeyya pavatteyya. Vegāti vegena sahasā. Sammāpaṇidhī
cāti sammāpaṇidhitā yoniso ṭhapitena cittena katā narassa atthā
pacchā anānutappā bhavantīti attho. Vibhajjāti imāni kātuṃ
yuttāni imāni ayuttānīti evaṃ paññāya vibhajitvā.
Kammāyatanānīti kammāni. Buddhānumatānīti paṇḍitehi anumatāni anavajjāni
honti. Kaṭakanti deva kaṭakaṃ sambādhaṃ sukicchaṃ maraṇato bhayaṃ
pattomhi. Laddhāti attano ñāṇabalena labhitvā.
Pabbajjamevābhimanohamasmīti pabbajjābhimukhacittoyeva asmi.
     Evaṃ mahāsattena dhamme desite rājā deviṃ āmantetvā
gāthamāha
                putto tavāyaṃ taruṇo sudhamme
                anukampako somanasso kumāro
                taṃ yācamāno na labhāmi svajja
                arahasi naṃ yācitave tuvaṃpīti.
     Tattha yācitaveti yācituṃ.
     Sā pabbajjāyameva uyyojentī gāthamāha
                ramassu bhikkhācariyāya putta
                nisamma dhammesu paripabbajassu
                sabbesu bhūtesu nidhāya daṇḍaṃ
                anindito brahmamupeti ṭhānanti.

---------------------------------------------------------------------------------------------
page109.
     Tattha nisammāti pabbajantova nisāmetvā micchādiṭṭhikānaṃ
pabbajjaṃ pahāya sammādiṭṭhiyuttaṃ niyyānikaṃ pabbajjaṃ pabbaja.
     Atha rājā gāthamāha
                acchariyarūpaṃ vata yādisañca
                dukkhitaṃ maṃ dukkhāpayase sudhamme
                yācassu puttaṃ iti vuccamānā
                bhiyyova ussāhayase kumāranti.
     Tattha yādisañcāti yādisaṃ idaṃ tvaṃ vadesi taṃ acchariyarūpaṃ
vata. Dukkhitanti pakatiyāpi maṃ dukkhitaṃ bhiyyo dukkhāpayasi.
     Puna devī gāthamāha
                ye vippamuttā anavajjabhojino
                parinibbutā lokamimaṃ caranti
                tamariyamaggaṃ paṭipajjamānaṃ
                na ussahe vārayituṃ kumāranti.
     Tattha vippamuttāti rāgādīhi vippamuttā. Parinibbutāti
kilesaparibbānena nibbutā. Tamariyamagganti taṃ tesaṃ buddhādīnaṃ
ariyānaṃ santakaṃ maggaṃ paṭipajjamānaṃ mama puttaṃ nivāretuṃ na ussahāmi
devāti.
     Tassāpi vacanaṃ sutvā rājā osānagāthamāha
                addhā have sevitabbā sapaññā
                bahussutā ye bahṭhānacintino

---------------------------------------------------------------------------------------------
page110.
                Yesāyaṃ sutvāna subhāsitāni
                appossukā vītasokā sudhammāti.
     Tattha bahuṭhānacintinoti bahukāraṇacintino. Yesāyanti yesaṃ
ayaṃ. Somanassakumārasseva hi sā subhāsitaṃ sutvā appossukā
jātā rājāpi tadeva sandhāyāha.
     Mahāsatto mātāpitaro vanditvā sace mayhaṃ doso atthi
khamathāti mahājanassa añjaliṃ paggahetvā himavantābhimukho gantvā
manussesu nivattesu manussavaṇṇenāgantvā devatāhi satta
pabbatarājiyo atikkamitvā himavantaṃ nīto vissakammena nimmitāya
paṇṇasālāya isipabbajjaṃ pabbaji. Tattha yāva soḷasavassakālā rājakule
paricārikavesena devatāyeva upaṭṭhahiṃsu. Kūṭajaṭilampi mahājano pothetvā
jīvitakkhayaṃ pāpesi. Mahāsatto jhānābhiññā nibbattetvā
brahmalokaparāyano ahosi.
     Satthā imaṃ dhammadesanaṃ āharitvā evaṃ bhikkhave pubbepesa
mayhaṃ vadhāya parisakkatiyevāti vatvā jātakaṃ samodhānesi tadā kuhako
devadatto ahosi mātā sirimahāmāyā mahārakkhito sārīputto
somanassakumāro pana ahamevāti.
                   Somanassajātakaṃ niṭṭhitaṃ.
                         Navamaṃ.
                    ---------------

---------------------------------------------------------------------------------------------
page111.
                      Campeyyajātakaṃ
     kā nu vijjurivābhāsīti idaṃ satthā jetavane viharanto
uposathakammaṃ ārabbha kathesi.
     Tadā hi satthā sādhu vo kataṃ upāsakā uposathavāsaṃ
upavasantehi porāṇakapaṇḍitā nāgasampattiṃ pahāya uposathavāsaṃ
vasiṃsuyevāti vatvā tehi yācito atītaṃ āhari.
     Atīte aṅgaraṭṭhe aṅgati nāma rājā rajjaṃ kāresi.
Aṅgamagadharaṭṭhānaṃ antare campā nāma nadī tattha nāgabhavanaṃ ahosi.
Campeyyo nāma nāgarājā rajjaṃ kāresi. Kadāci magadharājā aṅgaraṭṭhaṃ
gaṇhi kadāci aṅgarājā magadharaṭṭhaṃ. Athekadivasaṃ magadharājā
aṅgena saddhiṃ yujjhitvā yuddhaparājito assaṃ āruyha palāyanto
aṅgarañño yodhehi anubandhanto puna campānadiṃ patvā parahatthe
maraṇato nadiṃ pavisitvā mataṃ seyyoti asseneva saddhiṃ nadiṃ otari.
Tadā campeyyo nāma nāgarājā antoudake ratanamaṇḍapaṃ
nimminetvā mahāparivāro mahāpānaṃ pivati. Asso raññā saddhiṃ
udake nimujjitvā nāgarañño purato otarati. Nāgarājā
alaṅkatapaṭiyattaṃ rājānaṃ disvā sinehaṃ uppādetvā āsanā vuṭṭhāya mā
bhāyi mahārājāti rājānaṃ attano pallaṅke nisīdāpetvā udake
nimujjakāraṇaṃ pucchi. Rājā yathābhūtaṃ kathesi. Atha naṃ mahārāja

---------------------------------------------------------------------------------------------
page112.
Mā bhāyi ahantaṃ dvinnaṃ raṭṭhānaṃ  sāmikaṃ karissāmīti
assāsetvā sattāhaṃ mahantaṃ yasaṃ anubhavitvā aṭṭhame divase magadharājena
saddhiṃ nāgabhavanā nikkhami. Magadharājā nāgarājassānubhāvena aṅgarājānaṃ
gahetvā jīvitā voropetvā dvīsu raṭṭhesu rajjaṃ kāresi. Tato
paṭṭhāya rañño ca nāgarājassa ca vissāso thiro ahosi. Rājā
anusaṃvaccharaṃ campānadītīre ratanamaṇḍapaṃ kāretvā mahantena pariccāgena
nāgarañño balikammaṃ kāresi. Sopi mahantena parivārena nāgabhavanā
nikkhamitvā balikammaṃ sampaṭicchati. Mahājano nāgarañño sampattiṃ
oloketi.
     Tadā bodhisatto daliddakule nibbattetvā rājaparisāya saddhiṃ
nadītīre gantvā taṃ nāgarājassa sampattiṃ disvā lobhaṃ uppādetvā
taṃ patthayamāno dānaṃ datvā sīlaṃ rakkhitvā campeyyanāgarājassa
kālakiriyato sattame divase cavitvā tassa vasanapāsāde sirigabbhe
sirisayanapiṭṭhe nibbatti. Sarīraṃ sumanadāmavaṇṇaṃ mahantaṃ ahosi.
So taṃ disvā vippaṭisārī hutvā mayā katakusalanissandena chasu
kāmasaggesu issariyaṃ koṭṭhe paṭisāmitadhaññaṃ viya ahosi svāhaṃ
imissā tiracchānayoniyā paṭisandhiṃ gaṇhiṃ kiṃ me jīvitenāti maraṇāya
cittaṃ uppādesi. Atha naṃ sumanā nāma nāgamāṇavikā disvā
mahānubhāvo satto nibbatto bhavissatīti sesanāgamāṇavikānaṃ saññaṃ
akāsi. Sabbā nānāturiyahatthā āgantvā tassa upahāraṃ kariṃsu.
Tassa taṃ nāgabhavanaṃ sakkabhavanaṃ viya ahosi. Maraṇacittaṃ

---------------------------------------------------------------------------------------------
page113.
Paṭipassambhi. Sappasarīraṃ vijahitvā sabbālaṅkārapaṭimaṇḍito sayanapiṭṭhe
nisīdi. Athassa tato paṭṭhāya yaso mahā ahosi. So tattha
nāgarajjaṃ kārento aparabhāge vippaṭisārī hutvā kiṃ me imāya
tiracchānayoniyā uposathavāsaṃ vasitvā ito muccitvā manussapathaṃ
gantvā saccāni paṭivijjhitvā dukkhassantaṃ karissāmīti cintetvā
tato paṭṭhāya tasmiṃyeva pāsāde uposathakammaṃ karoti.
Alaṅkatanāgamāṇavikā tassa santikaṃ gacchanti. Yebhuyyenassa sīlaṃ bhijjati.
So tato paṭṭhāya pāsādā nikkhamitvā uyyānaṃ gacchati. Tā
tatrapi gacchanti. Uposatho bhijjateva. Tato cintesi mayā
ato nāgabhavanā nikkhamitvā manussalokaṃ gantvā uposathavāsaṃ vasituṃ
vaṭṭatīti. So tato paṭṭhāya uposathadivasesu nāgabhavanā nikkhamitvā
ekassa paccantagāmassa avidūre maggasamīpe vammikamatthake mama
cammādīhi atthikā gaṇhantu maṃ kīḷāsappaṃ kātukāmā karontūti
sarīraṃ dānamukhe visajjetvā bhoge ābhujitvā nipanno uposathavāsaṃ
vasati. Mahāmagge gacchantā ca āgacchantā ca taṃ disvā gandhādīhi
pūjitvā pakkamanti. Paccantagāmavāsino gantvā mahānubhāvo
nāgarājāti upari maṇḍapaṃ katvā samantā bālukaṃ okiritvā gandhādīhi
pūjayiṃsu. Tato paṭṭhāya manussā mahāsatte pasīditvā pūjaṃ katvā
puttaṃ patthenti dhītaraṃ patthenti.
     Mahāsattopi uposathakammaṃ karonto cātuddasīpaṇṇarasesu

---------------------------------------------------------------------------------------------
page114.
Vammikamatthake nipajjitvā pāṭipade nāgabhavanaṃ gacchati. Tassevaṃ
uposathaṃ karontassa addhā vītivatto. Atha naṃ ekadivasaṃ sumanā
nāma aggamahesī āha deva tvaṃ manussalokaṃ gantvā uposathavāsaṃ
upavasi manussaloko ca sāsaṅko sappaṭibhayo sace te bhayaṃ
uppajjeyya atha mayaṃ yena nimittena jāneyyāma taṃ no
ācikkhāhīti. Atha naṃ mahāsatto maṅgalapokkharaṇiyā tīraṃ netvā sace
maṃ bhadde koci paharitvā kilamessati imissā pokkharaṇiyā udakaṃ
āvilaṃ bhavissati sace supaṇṇo gaṇhissati udakaṃ pakkuṭṭhissati
sace ahituṇḍiko gaṇhissati udakaṃ lohitavaṇṇaṃ bhavissatīti.
Evaṃ tassā tīṇi nimittāni ācikkhitvā cātuddasīuposathaṃ adhiṭṭhāya
nāgabhavanā nikkhamitvā tattha gantvā vammikamatthake nipajji sarīrasobhāya
vammikaṃ sobhayamāno. Sarīraṃpissa rajaṭadāmaṃ viya setaṃ ahosi.
Matthako rattakambalageṇḍuko viya. Imasmiṃ pana jātake bodhisattassa
sarīraṃ naṅgalasīsappamāṇaṃ ahosi. Bhūridattajātake ūruppamāṇaṃ.
Saṅkhapālajātake ekadoṇikanāvappamāṇaṃ.
     Tadā eko bārāṇasivāsī māṇavo takkasilaṃ gantvā
disāpāmokkhācariyassa santike ālambhāyanamantaṃ uggaṇhitvā tena maggena
attano gehaṃ gacchanto mahāsattaṃ disvā ahaṃ imaṃ sappaṃ gahetvā
gāmanigamarājadhānīsu kīḷāpento dhanaṃ uppādessāmīti cintetvā
dibbosadhāni gahetvā dibbamantaṃ parivattetvā mahāsattassa santikaṃ
agamāsi. Dibbamantasutakālato paṭṭhāya mahāsattassa kaṇṇesu

---------------------------------------------------------------------------------------------
page115.
Tattasalākappavesanakālo viya jāto matthako sikharena abhimatthiyamāno
viya jāto. So ko nukho esoti bhogantarato sīsaṃ ukkhipitvā
olokento ahituṇḍikaṃ disvā cintesi mama visaṃ mahantaṃ sacāhaṃ
kujjhitvā nāsavātaṃ visajjessāmi etassa sarīraṃ bhasmamuṭṭhi viya
vippakirissati atha me sīlaṃ khaṇḍaṃ bhavissati na taṃ olokessāmīti.
So akkhīni nimmilitvā sīsaṃ bhogantare ṭhapesi.
Ahituṇḍikabrāhmaṇo osadhaṃ khāditvā mantaṃ parivattetvā kheḷaṃ
mahāsattassa sarīre okkhipi. Osadhānañca mantassa cānubhāvena
kheḷena phuṭṭhaphuṭṭhaṭṭhāne phoṭānaṃ uṭṭhānakālo viya jāto. Atha
naṃ so naṅguṭṭhe gahetvā ākaḍḍhitvā dīghato nipajjāpetvā
ajapadadaṇḍena uppīḷento dubbalaṃ katvā sīsaṃ daḷhaṃ gahetvā
nippīḷi. Mahāsatto mukhaṃ vivari. Athassa mukhe kheḷaṃ okkhipitvā
osadhamantaṃ katvā dante bhindi. Mukhaṃ lohitassa pūri. Mahāsatto
attano sīlabhedabhayena evarūpaṃ dukkhaṃ adhivāsento akkhīni ummiletvā
olokanamattaṃpi na kari. Sopi nāgarājānaṃ dubbalaṃ karissāmīti
naṅguṭṭhato paṭṭhāyassa aṭṭhīni cuṇṇiyamāno viya sakalasarīraṃ madditvā
paṭṭakaveṭhimaṃ nāma veṭhesi tantakamajjanaṃ nāma majji naṅguṭṭhe
gahetvā dussapothimaṃ nāma pothesi. Mahāsattassa sakalasarīraṃ
lohitamakkhitaṃ ahosi. So mahāvedanaṃ adhivāsesi. Athassa
dubbalabhāvaṃ ñatvā vallīhi peḷaṃ karitvā tattha naṃ pakkhipitvā
paccantagāmaṃ netvā mahājanassa majjhe kīḷāpesi. Nīlādīsu vaṇṇesu

---------------------------------------------------------------------------------------------
page116.
Vaṭṭacaturassādīsu saṇṭhānesu aṇuṃthūlādīsu pamāṇesu yaṃ yaṃ brāhmaṇo
icchati mahāsatto taṃ tadeva katvā naccati phaṇasataṃpi phaṇasahassaṃpi
karotiyeva. Mahājano pasīditvā bahuṃ dhanaṃ adāsi. Ekadivasameva
kahāpaṇasahassaṃ sahassagghanake ca parikkhāre labhi. Brāhmaṇo
āditova sahassaṃ labhitvā visajjessāmīti cintesi. Taṃ pana dhanaṃ
labhitvā paccantagāmeyeva tāva me ettakaṃ dhanaṃ laddhaṃ
rājarājamahāmattānaṃ santike bahudhanaṃ labhissāmīti sakaṭañca sukhayānakañca
gahetvā sakaṭe parikkhāre ca ṭhapetvā sukhayānake nisinno mahantena
parivārena mahāsattaṃ gāmanigamādīsu kīḷāpento bārāṇasiyaṃ
uggasenassa rañño santike kīḷāpetvā visajjessāmīti agamāsi. So
maṇḍuke māretvā nāgarañño deti. Nāgarājā punappunaṃ
esa maṃ nissāya māressati taṃ na khādissāmīti taṃ na khādati.
Athassa madhulāje adāsi. Mahāsatto sacāhaṃ gocaraṃ gaṇhissāmi
antopeḷāya eva maraṇaṃ bhavissatīti tepi na khādati. Brāhmaṇo
mahāsattena bārāṇasiṃ patvā dvāragāmesu kīḷāpento bahudhanaṃ
labhi. Rājāpi naṃ pakkosāpetvā amhākaṃ kīḷāpehīti āha.
Sādhu deva sve paṇṇarase tumhākaṃ kīḷāpessāmīti. Rājā sve
nāgarājā rājaṅgaṇe naccissati mahājano sannipatitvā passatūti
bheriñcārāpetvā punadivase rājaṅgaṇaṃ alaṅkārāpetvā brāhmaṇaṃ
pakkosāpesi. So ratanapeḷāya mahāsattaṃ netvā cittatthare peḷaṃ
ṭhapetvā nisīdi. Rājāpi pāsādā oruyha mahājanaparivuto rājāsane

---------------------------------------------------------------------------------------------
page117.
Nisīdi. Brāhmaṇo mahāsattaṃ nīharitvā naccāpesi. Mahājanā
sakabhāvena saṇṭhāretuṃ asakkontā celukkhepasatasahassāni pavattenti.
Bodhisattassa upari sattaratanavassaṃ vassi. Tassa gahitassa māso
sampūri. Ettakaṃ kālaṃ nirāhārova ahosi.
     Sumanā aticirāyati me piyasāmiko idānissa idha
anāgacchantassa māso sampuṇṇo kinnu kho kāraṇanti gantvā
pokkharaṇiṃ olokentī lohitavaṇṇaṃ udakaṃ disvā ahituṇḍikena
gahito bhavissatīti ñatvā nāgabhavanā nikkhamitvā vammikasantikaṃ gantvā
mahāsattassa gahitaṭṭhānañca kilamitaṭṭhānañca disvā roditvā kanditvā
paccantagāmaṃ gantvā pucchitvā taṃ pavuttiṃ sutvā bārāṇasiṃ gantvā
rājadvāre parisamajjhe ākāse rodamānā aṭṭhāsi. Mahāsatto
naccantova ākāsaṃ olokento taṃ disvā lajjito peḷaṃ pavisitvā
nipajji. Rājā tassa peḷaṃ paviṭṭhakāle kinnu kho kāraṇanti
itocītoca olokento taṃ ākāse ṭhitaṃ disvā paṭhamaṃ gāthamāha
        kā nu vijjurivābhāsi       osadhī viya tārakā
        devatā nusi gandhabbī       na taṃ maññāmi mānusīti.
     Tattha na taṃ maññāmi mānusīti ahantaṃ mānusīti na maññāmi
tayā devatāya gandhabbiyā vā bhavituṃ vaṭṭatīti.
     Idāni tesaṃ vacanapaṭivacanagāthā honti
        namhi devī na gandhabbī      na mahārāja mānusī
        nāgakaññāsmi bhaddante     atthenamhi idhāgatā.

---------------------------------------------------------------------------------------------
page118.
                Vibbhantacittā kupitindriyāsi
                nettehi te vārigaṇā savanti
                kinte naṭṭhaṃ kiṃ pana patthayānā
                idhāgatā nāri tadiṃgha brūhi.
                Yamuggatejo uragoti cāhu
                nāgoti naṃ āhu manussaloke
                tamaggahī puriso jīvikattho
                taṃ bandhanā muñca patī mameso.
                Kathanvayaṃ balaviriyūpapanno
                hatthatthamāgacchi vanibbakassa
                akkhāhi me nāgakaññe tamatthaṃ
                kataṃ vijānemu gahītanāgaṃ.
                Nagaraṃpi nāgo bhasmaṃ kareyya
                tathāhi so balaviriyūpapanno
                dhammañca nāgo apacāyamāno
                tasmā parakkamma tapo karotīti.
     Tattha atthenamhīti ahaṃ ekakāraṇaṃ paṭicca idhāgatā.
Kupitindriyāti kiliṭṭhaindriyā. Vārigaṇāti assubindughaṭā.
Uragoti cāhūti uragoti cāyaṃ mahājano kathesi. Tamaggahī
purisoti ayaṃ puriso taṃ nāgarājānaṃ jīvikatthāya aggahesi.
Vanibbakassāti imassa vanibbakassa purisassa kathaṃ nu esa mahānubhāvo

---------------------------------------------------------------------------------------------
page119.
Samāno hatthatthaṃ āgatoti pucchi. Dhammañcāti pañcasīladhammaṃ
uposathavāsadhammañca garuṃ karonto viharati tasmā iminā purisena
gahitopi sacāhaṃ imassa upari nāsavātaṃ visajjessāmi bhasmamuṭṭhi
viya vippakirissati evaṃ me sīlaṃ bhijjissatīti sīlabhedabhayena
parakkamma taṃ dukkhaṃ adhivāsetvā tapo karoti viriyameva
karotīti āha.
     Rājā pana kathaṃ paneso iminā gahitoti pucchi. Athassā
ācikkhantī gāthamāha
                cātuddasī paṇṇarasī ca rājā
                catuppathe sammati nāgarājā
                tamaggahī puriso jīvikattho
                taṃ bandhanā muñca patī mamesoti.
     Tattha catuppatheti catukkamaggassa āsannaṭṭhāne ekasmiṃ vammike
caturaṅgasamannāgataṃ adhiṭṭhānaṃ adhiṭṭhahitvā uposathavāsaṃ vasanto
nipajjīti attho. Taṃ bandhanāti taṃ evaṃ dhammikaṃ guṇavantaṃ
nāgarājānaṃ etassa dhanaṃ datvā peḷabandhanā pamuñcāti.
     Evañca pana vatvā punapi taṃ yācantī dve gāthā abhāsi
        soḷasitthīsahassāni       āmuttamaṇikuṇḍalā
        vārigehe sayā nārī    tāpi taṃ saraṇaṃ gatā.
                Dhammena mocehi asāhasena
                gāmena nikkhena gavaṃ satena

---------------------------------------------------------------------------------------------
page120.
                Ossaṭṭhakāyo urago carātu
                puññatthiko muñcatu bandhanasmāti.
     Tattha soḷasitthīsahassānīti mā tvaṃ esa yo vā so vā
daliddanāgoti maññittha etassa hi ettakā sabbālaṅkārapaṭimaṇḍitā
itthiyova sesā sampattī apparimāṇāti dasseti.
Vārigehe sayāti udakacchadanaṃ udakagabbhaṃ katvā tattha sayanasīlā.
Ossaṭṭhakāyoti nissaṭṭhakāyo hutvā. Carātūti caratu.
     Atha naṃ rājā tisso gāthā abhāsi
                dhammena mocemi asāhasena
                gāmena nikkhena gavaṃ satena
                ossaṭṭhakāyo urago carātu
                puññatthiko muñcatu bandhanasmā.
        Dammi nikkhasataṃ ludda       thūlañca maṇikuṇḍalaṃ
        caturassañca pallaṅkaṃ       ummārapupphasannibhaṃ.
        Dve ca sādisiyo bhariyā   usabhañca gavaṃ sataṃ
                ossaṭṭhakāyo urago carātu
                puññatthiko muñcatu bandhanasmāti.
     Tattha luddāti rājā uragaṃ mocetuṃ ahituṇḍikaṃ āmantetvā
tassa dātabbaṃ deyyadhammaṃ desento evamāha. Gāthā pana
heṭṭhā vuttatthāyeva.

---------------------------------------------------------------------------------------------
page121.
     Atha naṃ luddako āha
                vināpi dānā tava vacanaṃ janinda
                muñcemi naṃ uragaṃ bandhanasmā
                ossaṭṭhakāyo urago carātu
                puññatthiko muñcatu bandhanasmāti.
     Tattha tava vacananti mahārāja vināpi dānena tava vacanameva
amhākaṃ garu. Muñcemi nanti muñcissāmi etanti vadati.
     Evañca pana vatvā mahāsattaṃ peḷato nīhari. Nāgarājā
nikkhamitvā pupphantaraṃ pavisitvā taṃ attabhāvaṃ vijahitvā māṇavakavaṇṇena
alaṅkatasarīro hutvā paṭhaviṃ bhinditvā viya nikkhanto aṭṭhāsi.
Sumanā ākāsā otaritvā tassa santike ṭhitā. Nāgarājā
añjaliṃ paggayha rājānaṃ namassamāno aṭṭhāsi.
     Tamatthaṃ pakāsento satthā dve gāthā abhāsi
        mutto campeyyako nāgo  rājānaṃ etadabravi
        namo te kāsirājatthu     namo te kāsivaḍḍhana
        añjaliṃ te paggaṇhāmi     passeyyaṃ me nivesanaṃ.
                Addhā hi dubbissāsametamāhu
                yaṃ mānuso vissase amānusamhi
                sace ca maṃ yācasi etamatthaṃ
                dakkhemu te nāga nivesanānīti.

---------------------------------------------------------------------------------------------
page122.
     Tattha passeyyaṃ me nivesananti mama nivesanaṃ campeyyanāgabhavanaṃ
ramaṇīyaṃ passitabbayuttakaṃ taṃ te ahaṃ dassetukāmo taṃ sabalavāhano
gantvā passa narindāti vadati .  dubbissāsanti dubbissāsanīyaṃ.
Sace cāti sace maṃ yācasi passeyyāma te nivesanāni apica
kho na taṃ saddahāmīti vadati.
     Atha naṃ saddahāpetuṃ sapathaṃ karonto mahāsatto dve gāthā
abhāsi
                sacepi vāto girimāvaheyya
                cando ca suriyo ca chamā tapeyyuṃ
                sabbā ca najjo paṭisotaṃ vaheyyuṃ
                na tvevāhaṃ rāja musā bhaṇeyyaṃ.
                Nabhaṃ phaleyya udadhi visusse
                saṃvatteyya bhūtadharā basundharā
                siluccayo meru samūlamubbahe
                na tvevāhaṃ rāja musā bhaṇeyyanti.
     Tattha saṃvatteyya bhūtadharā basundharāti ayaṃ bhūtadharāti ca
vasundharāti ca saṃkhyaṃ gatā mahāpaṭhavī kilañjaṃ viya saṃvatteyya.
Samūlamubbaheti evaṃ mahāsinerupabbato samūlo uṭṭhāya purāṇapuṇṇaṃ
viya ākāse ubbahe pakkhandeyya.
     So mahāsattena evaṃ vutte asaddahanto punapi tameva gāthaṃ
vatvā

---------------------------------------------------------------------------------------------
page123.
                Addhā hi dubbissāsametamāhu
                yaṃ mānuso vissase amānusamhi
                sace ca maṃ yācasi etamatthaṃ
                dakkhemu te nāga nivesanānīti
tvaṃ mayā kataguṇaṃ jānituṃ arahasi saddahituṃ pana yuttabhāvaṃ vā
ayuttabhāvaṃ vā ahaṃ jānissāmīti pakāsento itaraṃ gāthamāha
                tumhe khottha ghoravisā uḷārā
                mahātejā khippakopāva hotha
                mama kāraṇā bandhanasmā pamutto
                ahosi no jānitave katānīti.
     Tattha uḷārāti uḷāravisā. Jānitaveti jānituṃ.
     Atha naṃ saddahāpetuṃ puna sapathaṃ karonto mahāsatto gāthamāha
                so paccataṃ niraye ghorarūpe
                mā kāyikaṃ sātamalattha kiñci
                peḷāya bandho maraṇaṃ upetu
                yo tādisaṃ kammakataṃ na jāneti.
     Tattha paccatanti paccatu. Kammakatanti katakammaṃ evaṃ
guṇakārakaṃ tumhādisaṃ yo na jānāti so evarūpo hotūti vadati.
     Athassa rājā saddahitvā thutiṃ karonto gāthamāha
                saccappaṭiññā tavamesa hotu
                akkodhano hohi anūpanāhī

---------------------------------------------------------------------------------------------
page124.
                Sabbañca te nāgakulaṃ supaṇṇā
                aggīva gimhāsu vivajjayantūti
     tattha tavamesa hotūti tava esā paṭiññā saccā hotu. Aggīva
gimhāsu vivajjayantūti yathā manussā gimhakāle santāpaṃ anicchantā
jalamānaṃ aggiṃ vivajjayanti evaṃ vivajjayantu dūratova pariharantu.
     Mahāsattopi rañño thutiṃ karonto itaraṃ gāthamāha
                anukampasī nāgakulaṃ janinda
                mātā yathā suppiya ekaputtaṃ
                ahañca te nāgakulena saddhiṃ
                kāhāmi veyyāvaṭikaṃ uḷāranti.
     Taṃ sutvā rājā nāgabhavanaṃ gantukāmo senāgamanasajjaṃ kātuṃ
āṇāpento gāthā abhāsi
                yojentu ve rājarathe sucitte
                kambojake assatare sudante
                nāge ca yojentu suvaṇṇakappane
                dakkhemu nāgassa nivesanānīti.
     Tattha kambojake assatare sudanteti susikkhite kambojaraṭṭhasambhave
assatare yojentu.
     Itarā abhisambuddhagāthā
                bherīmudiṅgā paṇavā ca saṅkhā
                āvajjayiṃsu uggasenarañño

---------------------------------------------------------------------------------------------
page125.
                Pāyāsi rājā bahu sobhamāno
                purakkhato nārigaṇassa majjheti.
     Tattha bahu sobhamānoti bhikkhave so bārāṇasirājā soḷasahi
nārīsahassehi purakkhato parivārito tassa nārīgaṇassa majjhe
bārāṇasito nāgabhavanaṃ gacchanto ativiya sobhamāno pāyāsi.
     Tassa nagarā nikkhamanakāleyeva mahāsatto attano ānubhāvena
nāgabhavanaṃ sabbaratanamayapākārañca dvāraṭṭālake ca dissamānarūpe
katvā nāgabhavanagāmimaggaṃ alaṅkatapaṭiyattaṃ māpesi. Rājā saparivāro
tena maggena nāgabhavanaṃ pavisitvā ramaṇīyaṃ bhūmibhāgañca pāsāde
ca addasa.
     Tamatthaṃ pakāsento satthā āha
        suvaṇṇacittakaṃ bhūmiṃ         addakkhi kāsivaḍḍhano
        suvaṇṇamaye ca pāsāde    veḷuriyaphalakatthate.
        Sa rājā pāvisi byamhaṃ    campeyyassa nivesanaṃ
        ādiccavaṇṇūpanibhaṃ         kaṃsavijjūpabhassaraṃ.
        Nānārukkhehi sañchannaṃ     nānāgandhasamīritaṃ
        so pāvekkhi kāsirājā   campeyyassa nivesanaṃ.
        Paviṭṭhasmiṃ kāsiraññe      campeyyassa nivesane
        dibbā turiyā pavajjiṃsu     nāgakaññā ca naccayuṃ.
                Taṃ nāgakaññā caritaṃ gaṇena
                anvāruhī kāsirājā pasanno

---------------------------------------------------------------------------------------------
page126.
                Nisīdi sovaṇṇamayamhi pīṭhe
                sāpassaye candanasāralitteti.
     Tattha suvaṇṇacittakanti suvaṇṇavālukāya santhataṃ. Byamhanti
alaṅkatanāgabhavanaṃ. Campeyyassāti nāgabhavanaṃ pavisitvā
campeyyanāgarājassa nivesanaṃ pāvisi. Kaṃsavijjūpabhassaranti meghamukhe
suvaṇṇasataraṃsivijju viya obhāsamānaṃ. Nānāgandhasamīritanti nānāvidhehi
dibbagandhehi anusañcaritaṃ. Caritaṃ gaṇenāti taṃ nivesanaṃ nāgakaññānaṃ
gaṇena caritaṃ anucaritaṃ. Candanasāralitteti dibbasāracandanena
anulitte.
     Tattha nisinnamattassevassa nānaggarasasampannadibbabhojanaṃ
upanāmesuṃ. Tathā soḷasannaṃ itthīsahassānaṃ sesarājaparisāya ca. So ca
sattāhamattaṃ sapariso dibbannapānādīni paribhuñjitvā dibbehi
kāmaguṇehi abhiramitvā sukhasayane nisinno mahāsattassa yasaṃ vaṇṇetvā
nāgarāja kasmā pana tvaṃ evarūpaṃ sampattiṃ pahāya manussaloke
vammikamatthake nipajjitvā uposathavāsaṃ vasīti pucchi. Sopissa kathesi.
     Tamatthaṃ pakāsento satthā āha
                so tattha bhutvā ca atho ramitvā
                campeyyakaṃ kāsirājā avoca
                vimānaseṭṭhāni imāni tuyhaṃ
                ādiccavaṇṇāni pabhassarāni

---------------------------------------------------------------------------------------------
page127.
                Netādisaṃ atthi manussaloke
                kimatthiyaṃ nāga tapo karosi.
                Tā kambukāyūradharā suvatthā
                vaṭṭaṅgulī tambatalūpapannā
                paggayha pāyenti anomavaṇṇā
                netādisaṃ atthi manussaloke
                kimatthiyaṃ nāga tapo karosi.
                Najjova temā puthulomamacchā
                ādāsasakuntābhirudā sutitthā
                netādisaṃ atthi manussaloke
                kimatthiyaṃ nāga tapo karosi.
                Koñcā mayūrā diviyā ca haṃsā
                vaggussarā kokilā sampatanti
                netādisaṃ atthi manussaloke
                kimatthiyaṃ nāga tapo karosi.
                Ambā ca sālā tilakā ca jambuyo
                uddālakā pāṭaliyo ca phullā
                netādisaṃ atthi manussaloke
                kimatthiyaṃ nāga tapo karosi.
                Imā ca te pokkharaññā samantato
                dibyā ca gandhā satataṃ sampavāyanti

---------------------------------------------------------------------------------------------
page128.
                Netādisaṃ atthi manussaloke
                kimatthiyaṃ nāga tapo karosi.
                Na puttahetu na dhanassa hetu
                āyuno vāpi janinda hetu
                manussayoniṃ abhipatthayāno
                tasmā parakkamma tapo karomīti.
     Tattha tāti soḷasasahassanāgakaññā sandhāyāha. Kambukāyūradharāti
suvaṇṇābharaṇadharā. Vaṭṭaṅgulīti pavālaṅkurasadisavaṭṭaṅgulī.
Tambatalūpapannāti abhirattehi hatthapādatalehi samannāgatā. Pāyentīti
dibbapānaṃ ukkhipitvā taṃ pāyenti. Puthulomamacchāti puthulapattehi
nānāmacchehi samannāgatā. Ādāsasakuntābhirudāti ādāsasaṅkhātehi
sakuṇehi abhirudā. Sutitthāti sundaratitthā. Diviyā ca haṃsāti
dibbahaṃsā ca. Sampatantīti manuññaravaṃ ravantā rukkhato rukkhaṃ
sampatanti. Dibyā gandhāti tāsu pana pokkharaṇīsu satataṃ dibyā
gandhā pavāyanti. Abhipatthayānoti patthayanto vicarāmi. Tasmāti
tena kāraṇena parakkamma viriyaṃ paggahetvā tapo karomi uposathaṃ
karomi uposathaṃ upavasāmīti.
     Evaṃ vutte rājā mahāsattassa thutiṃ karonto gāthamāha
                tvaṃ lohitakkho vihatantaraṃso
                alaṅkato kappitakesamassu

---------------------------------------------------------------------------------------------
page129.
                Surosito lohitacandanena
                gandhabbarājāva disā pabhāsasi.
                Deviddhipattosi mahānubhāvo
                sabbehi kāmehi samaṅgibhūto
                pucchāmi taṃ nāgarāje tamatthaṃ
                seyyo ito kena manussalokoti.
     Tattha surositoti suvilitto.
     Athassa ācikkhanto nāgarājā āha
                janinda nāññatra manussalokā
                suddhi vā saṃvijjati saṃyamo vā
                ahañca laddhāna manussayoniṃ
                kāhāmi jātimaraṇassa antanti.
     Tattha suddhi vāti mahārāja aññatra manussalokā
amatanibbānasaṅkhātā suddhi vā sīlasaṃyamo vā natthi. Antanti manussayoniṃ
laddhā jātijarāmaraṇassa antaṃ karissāmīti tapo karomīti.
     Taṃ sutvā rājā gāthamāha
                addhā have sevitabbā sapaññā
                bahussutā ye bahuṭhānacintino
                nāriyo ca disvāna tvañca nāga
                kāhāmi puññāni anappakānīti.

---------------------------------------------------------------------------------------------
page130.
     Tattha nāriyo cāti imā tava nāgakaññāyo ca tvañca
disvā bahupuññāni karissāmīti vadati.
     Atha naṃ nāgarājā āha
                addhā have sevitabbā sapaññā
                bahussutā ye bahuṭhānacintino
                nāriyo ca disvāna mamañca rāja
                karohi puññāni anappakānīti.
     Tattha karohīti kareyyāsi mahārājāti.
     Evaṃ vutte uggaseno gantukāmo hutvā nāgarāja ciraṃ
vasimhā gamissāmāti āpucchi.
     Atha naṃ mahāsatto tenahi mahārāja yāvadicchakaṃ dhanaṃ
gaṇhāhīti dhanaṃ dassento āha
                idañca me jātarūpaṃ pahūtaṃ
                rāsī suvaṇṇassa ca tālamattā
                ito haritvā sovaṇṇagharāni kāraya
                rūpiyassa ca pākāraṃ karontu.
                Muttānañca vāhasahassāni pañca
                veḷuriyamissānaṃ ito haritvā
                antepure bhūmiyaṃ santharantu
                nikkaddamā hehiti nīrajā ca.

---------------------------------------------------------------------------------------------
page131.
                Etādisaṃ āvasa rājaseṭṭha
                vimānaseṭṭhaṃ bahu sobhamānaṃ
                bārāṇasiṃ nagaraṃ iddha phītaṃ
                rajjañca kāresi anomapaññāti.
     Tattha rāsīti tesu tesu ṭhānesu tālappamāṇā rāsiyo.
Sovaṇṇagharānīti suvaṇṇagehāni. Nikkaddamāti evaṃ sante antepure
bhūmi nikkaddamā ca nīrajā ca bhavissati. Etādisanti evarūpaṃ
suvaṇṇamayaṃ rajaṭamayaṃ pākāraṃ muttāveḷuriyasanthataṃ bhūmibhāgaṃ. Phītanti
phītaṃ eva bārāṇasinagaraṃ āvasa. Anomapaññāti alāmakapañña.
     Rājā tassa kathaṃ sutvā adhivāsesi. Mahāsatto nāgabhavane
bheriñcārāpetvā sabbe rājapurisā yāvadicchakaṃ hiraññasuvaṇṇādikaṃ
dhanaṃ gaṇhantūti rañño ca anekehi sakaṭasatehi dhanaṃ pesesi.
Rājā mahantena yasena nāgabhavanā nikkhamitvā bārāṇasimeva gato.
Tato paṭṭhāya kira jambūdīpatalaṃ sahiraññaṃ jātaṃ.
     Satthā imaṃ dhammadesanaṃ āharitvā evaṃ porāṇakapaṇḍitā
nāgasampattiṃ pahāya uposathavāsaṃ vasiṃsūti vatvā jātakaṃ samodhānesi
tadā ahituṇḍiko devadatto ahosi sumanā rāhulamātā ahosi
uggaseno sārīputto ahosi campeyyanāgarājā pana ahamevāti.
                   Campeyyajātakaṃ niṭṭhitaṃ.
                         Dasamaṃ.
                    --------------

---------------------------------------------------------------------------------------------
page132.
                     Mahāpalobhanajātakaṃ
     brahmalokā cavitvānāti idaṃ satthā jetavane viharanto
visuddhasaṅkilesaṃ ārabbha kathesi.
     Vatthu heṭṭhā vitthāritameva. Idha pana satthā bhikakhu
  mātugāmo nāmesa visuddhasattepi saṅkiliṭṭhe karotīti vatvā atītaṃ
  āhari.
     Atīte bārāṇasiyaṃ cullapalobhne vuttanayena atītavatthu
vitthāretabbaṃ. Tadā pana mahāsatto brahmalokā cavitvā kāsirañño
putto hutvā nibbatti anitthigandhakumāro nāma ahosi.
Itthīnaṃ hatthe na saṇṭhāti. Purisavesena naṃ thaññaṃ pāyesi.
Jhānāgāre nisīdi itthiyo na passati.
     Tamatthaṃ pakāsento satthā catasso gāthā abhāsi
         brahmalokā cavitvāna     devaputto mahiddhiko
         rañño putto udapādi     sabbakāmasamiddhisu.
         Kāmā vā kāmasaññā vā  brahmaloke na vijjati
         svāssu tāyeva saññāya   kāmehi vijigucchatha.
         Tassa cantepure āsi     jhānāgāraṃ sumāpitaṃ
         so tattha paṭisallīno      eko rahasi jhāyatha.

---------------------------------------------------------------------------------------------
page133.
         Sa rājā paridevesi      puttasokena aṭṭito
         ekaputto cayaṃ mayhaṃ      na ca kāmāni bhuñjatīti.
     Tattha sabbakāmasamiddhisūti sabbakāmānaṃ samiddhīsu sampattīsu
ṭhitassa rañño putto hutvā ca eko devaputto nibbatti.
Svāssūti so kumāro. Tāyevāti tāya brahmaloke nibbattitāya
jhānasaññāya eva. Sumāpitanti pitarā suṭṭhu manāpaṃ
katvā māpitaṃ. Rahasi jhāyathāti mātugāmaṃ apassanto vasi.
Paridevesīti vilapati.
     Pañcamā rañño paridevanagāthā
         ko nu khottha upāyo so  ko vā jānāti kiñcanaṃ
         yo me puttaṃ palobheyya   yathākāmāni patthayeti.
     Tattha ko nu khottha upāyo soti ko nukho ettha etassa
kāmānaṃ bhuñjanaupāyo. Ko nukho idhūpāyo sotipi pāṭho.
Aṭṭhakathāyaṃ pana ko nukho taṃ upavasitvā upalāpanakāraṇaṃ jānātīti
vuttaṃ. Ko vā jānāti kiñcananti ko vā etassa palibuddhakāraṇaṃ
jānātīti attho.
     Tato paraṃ diyaḍḍhā abhisambuddhagāthā
         ahu kumārī tattheva       vaṇṇarūpasamāhitā
         kusalā naccagītassa        vādite ca padakkhiṇā
         sā tattha upasaṅkamma      rājānaṃ etadabravīti.
     Tattha ahūti bhikkhave tattheva antepure cūḷanāṭakānaṃ antare

---------------------------------------------------------------------------------------------
page134.
Ekā taruṇakumārikā ahosi. Padakkhiṇāti susikkhitā. Ahaṃ kho
taṃ palobheyyaṃ sace bhattā bhavissatīti upaḍḍhagāthā kumārikāya
vuttā.
     Tattha sace bhattāti sace esa mayhaṃ pati bhavissatīti.
         Taṃ tathāvādinaṃ rājā      kumāriṃ etadabravi
         tvaññeva naṃ palobhehi     tava bhattā bhavissatīti.
     Tattha tava bhattāti tavesa pati bhavissati tvaññeva tassa
aggamahesī bhavissasi gaccha naṃ palobhehi kāmarasaṃ jānāpehīti.
     Evaṃ vatvā rājā imissā kira okāsaṃ karontūti kumārakassa
upaṭṭhākānaṃ pesesi. Sā paccūsakāle vīṇaṃ ādāya gantvā
kumārassa sayanagabbhassa bahi avidūre ṭhatvā agganakhehi vīṇaṃ vādentī
madhurassarena gāyitvā taṃ palobhesi.
     Tamatthaṃ pakāsento satthā āha
         sā ca antepuraṃ gantvā   bahuṃ kāmūpasañhitaṃ
         hadayaṅgamā pemanīyā      citrā gāthā abhāsatha.
         Tassāva gāyamānāya      saddaṃ sutvāna nāriyā
         kāmacchandassa uppajji     janaṃ so paripucchatha.
         Kasseso saddo ko vā so bhaṇati uccāvacaṃ bahuṃ
         hadayaṅgamaṃ pemanīyaṃ        aho kaṇṇasukhaṃ mama.
         Esā kho samuddā deva   khiḍḍā esā anappikā
         sace tvaṃ kāme bhuñjeyya  bhiyyo chandeyyu taṃ tava.

---------------------------------------------------------------------------------------------
page135.
         Iṃgha āgacchatorena       avidūramhi gāyatu
         assamassa samīpamhi        santike mayha gāyatu.
         Tirokuḍḍamhi gāyitvā     jhānāgāramhi pāvisi
         bandhituṃ anupubbena        araññamiva kuñjaraṃ.
         Tassā kāmarasaṃ ñatvā     issādhammo ajāyatha
         ahameva kāme bhuñjeyyaṃ   mā añño puriso ahu.
         Tato asiṃ gahetvāna      purise hantuṃ upakkami
         ahameva eko bhuñjissaṃ    mā añño puriso siyā.
         Tato jānapadā sabbe     vikkandiṃsu samāgatā
         putto tyāyaṃ mahārāja    janaṃ heṭhetyadūsakaṃ.
         Tañca rājā vipāhesi     samhā raṭṭhā ca khattiyo
         yāvatā vijitā mayhaṃ      na te vatthabba tāvade.
         Tato so bhariyamādāya     samuddaṃ upasaṅkami
         paṇṇasālaṃ karitvāna       vanaṃ uñchāya pāvisi.
         Athettha isi māgañchi      samuddamuparūpari
         so tassa gehaṃ pāvekkhi   bhattakāle upaṭṭhite.
         Tañca bhariyā palobhesi     passa yāva sudāruṇaṃ
         cuto so brahmacariyamhā   iddhiyā parihāyatha.
         Rājaputto ca uñchāto    vanamūlaphalaṃ bahuṃ
         sāyaṃ kājena ādāya     assamaṃ upasaṅkami.

---------------------------------------------------------------------------------------------
page136.
         Isi ca khattiyaṃ disvā      samuddaṃ upasaṅkami
         vehāsayaṃ gamissanti       sīdate so mahaṇṇave.
         Khattiyo ca isiṃ disvā     sīdamānaṃ mahaṇṇave
         tasseva anukampāya       imā gāthā abhāsatha.
         Avijjamāne vārismiṃ      sayaṃ āgamma iddhiyā
         missībhāvitthiyā gantvā    saṃsīdasi mahaṇṇave.
         Āvaṭṭanī mahāmāyā      brahmacariyavikopanā.
         Sīdanti naṃ viditvāna       ārakā parivajjaye.
         Anelā mudusambhāsā      duppūratā nadīsamā
         sīdanti naṃ viditvāna       ārakā parivajjaye.
         Yaṃ etā upasevanti      chandasā vā dhanena vā
         jātavedova saṇṭhānaṃ      khippaṃ anudahanti naṃ.
         Khattiyassa vaco sutvā     isissa nibbido ahu
         laddhā porāṇakaṃ maggaṃ     gacchate so vihāsayaṃ.
         Khattiyo ca isiṃ disvā     gacchamānaṃ vihāsayaṃ
         saṃvegaṃ alabhi dhīro        pabbajjaṃ samarocayi.
         Tato so pabbajitvāna     kāmarāgaṃ virājayi
         kāmarāgaṃ virājetvā     brahmalokūpago ahūti.
     Tattha antepuranti kumārassa vasanaṭṭhānaṃ. Bahunti bahuṃ
nānappakāraṃ. Kāmūpasañhitanti kāmanissitaṃ gītaṃ pavattayamānā.
Kāmacchandassāti assa anitthigandhakumārassa kāmacchando uppajji.

---------------------------------------------------------------------------------------------
page137.
Jananta attano santikāvacaraṃ paricārikajanaṃ. Uccāvacanti uggatañca
anuggatañca. Bhuñjeyyāti sace bhuñjeyyāsi. Chandeyyu tanti
ete kāmā nāma tava rucceyyuṃ. So samuddāti sutvā tuṇhī
ahosi. Itarā punadivasepi gāyi. Evaṃ kumāro paṭibaddhacitto
hutvā tassā āgamanaṃ rocento paricārike āmantetvā iṃghāti
gāthamāha. Tirokuḍḍamhīti sayanagabbhassa kuḍḍassa bahi. Mā
aññoti añño kāme paribhuñjanto puriso nāma mā siyā.
Hantuṃ upakkamīti anantaravīthiṃ otaritvā māretuṃ ārabhi. Vikkandiṃsūti
kumārena katipayesu purisesu pahatesu purisā palāyitvā gehāni
pavisiṃsu. So purise alabhanto thokaṃ vissami. Tasmiṃ khaṇe
rājaṅgaṇe sannipatitvā upakkosiṃsu. Janaṃ heṭhetyadūsakanti niraparādhaṃ
janaṃ heṭheti taṃ gaṇhāpethāti vadiṃsu. Rājā upāyena kumāraṃ
gaṇhāpetvā imassa kiṃ kattabbanti pucchi. Deva aññaṃ natthi
imaṃ pana kumāraṃ tāya kumārikāya saddhiṃ raṭṭhā pabbājetuṃ vaṭṭatīti
vutte tathā akāsi. Tamatthaṃ pakāsento satthā tañcāti
ādimāha. Tattha vipāhesīti pabbājesi. Na te vatthabba
tāvadeti yattakaṃ mayhaṃ vijitaṃ tattake tayā na vatthabbaṃ.
Uñchāyāti phalāphalatthāya tasmiṃ pana vanaṃ paviṭṭhe itarā yaṃ
tattha pacitabbayuttakaṃ atthi taṃ pacitvā tassāgamanaṃ olokentī
paṇṇasāladvāre nisīdi. Evaṃ kāle gacchante ekadivasaṃ

---------------------------------------------------------------------------------------------
page138.
Antaradīpakavāsī eko iddhimantatāpaso assamapadato nikkhamitvā maṇiphalakaṃ
viya udakaṃ maddamānova ākāse uppatitvā bhikkhācāraṃ gacchanto
paṇṇasālāya uparibhāgaṃ patvā dhūmaṃ disvā imasmiṃ ṭhāne manussā
vasanti maññeti paṇṇasāladvāre otari. Sā taṃ disvā
nisīdāpetvā paṭibaddhacittā hutvā itthīkuttaṃ dassetvā tena
saddhiṃ anācāraṃ acari. Tamatthaṃ pakāsento satthā athetthāti
ādimāha. Tattha isi māgañchīti isi āgacchi. Samuddamuparūparīti
samuddassa matthakena. Passa yāva sudāruṇanti passatha bhikkhave
tāya kumārikāya yāva sudāruṇaṃ kammaṃ katanti attho. Sāyanti
sāyaṇhasamaye. Disvāti taṃ vijahituṃ asakkonto sakaladivasaṃ tattheva
hutvā sāyaṇhasamaye rājaputtaṃ āgataṃ disvā palāyituṃ vehāsaṃ
gamissanti uppatanākāraṃ karontova patitvā mahaṇṇave sīdati.
Isiṃ disvāti anubandhamāno gantvā passitvāva. Anukampāyāti
sacāyaṃ bhūmiyā āgato abhavissa palāyitvā araññaṃ paviseyya
ākāsena āgato bhavissati tasmā samudde patitopi uppatanākāramiva
karotīti anukampaṃ uppādetvā tasseva anukampāya abhāsatha.
Tāsaṃ pana gāthānaṃ attho tikanipāte vuttoyeva. Nibbido ahūti
kāmesu nibbido jāto. Porāṇakaṃ magganti pubbe adhigataṃ
jhānavisesaṃ. Pabbajitvānāti taṃ itthiṃ manussāvāsaṃ netvā nivattetvā
araññe isipabbajjaṃ pabbajitvā kāmarāgaṃ virājayi virājetvā
brahmalokūpagato ahūti.

---------------------------------------------------------------------------------------------
page139.
      Satthā imaṃ dhammadesanaṃ āharitvā evaṃ bhikkhave mātugāmaṃ
paṭicca suvisuddhasattāpi saṅkilissantīti vatvā saccāni pakāsetvā
jātakaṃ samodhānesi. Saccapariyosāne ukkaṇṭhitabhikkhu arahattaṃ
patto. Tadā anitthigandhakumāro pana ahameva ahosinti.
                  Mahāpalobhanajātakaṃ niṭṭhitaṃ.
                       Ekādasamaṃ.
                     -------------
                      Pañcapaṇḍitajātakaṃ
           pañcapaṇḍitajātakaṃ mahāummaṅge āvibhavissati.
                  Pañcapaṇḍitajātakaṃ niṭṭhitaṃ.
                       Dvādasamaṃ.
                    --------------
                      Hatthipālajātakaṃ
      cirassaṃ vata passāmāti idaṃ satthā jetavane viharanto
mahābhinekkhammaṃ ārabbha kathesi.
      Tadā hi satthā na bhikkhave idāneva pubbepi tathāgato
nekkhammaṃ nikkhantoyevāti vatvā atītaṃ āhari.
      Atīte bārāṇasiyaṃ esukārī nāma rājā ahosi. Tassa
purohito daharakālato paṭṭhāya piyasahāyo te ubhopi aputtakā
ahesuṃ. Te ekadivasaṃ sukhasamaye nisinnā mantayiṃsu amhākaṃ issariyaṃ

---------------------------------------------------------------------------------------------
page140.
Mahantaṃ putto vā dhītā vā natthi kinnu kho kattabbanti.
Tato rājā purohitaṃ āha samma sace tava gehe putto jāyissati
mama rajjassa sāmiko bhavissati sace mama putto jāyissati tava
gehe bhogānaṃ sāmiko bhavissatīti. Evaṃ ubhopi aññamaññaṃ saṅkaramakaṃsu.
Athekadivasaṃ purohito bhogagāmaṃ gantvā āgamanakāle dakkhiṇadvārena
nagaraṃ pavisanto bahinagare ekaṃ bahuputtikaṃ nāma duggatitthiṃ
passi. Tassā satta puttā sabbeva arogā eko pacanabhājanaṃ
kapallaṃ gaṇhi eko sayanakaṭasārakaṃ eko purato gacchati
eko pacchato gacchati eko aṅguliṃ gaṇhi eko aṅke nisinno
eko khandhe. Atha naṃ purohito pucchi bhadde imesaṃ dārakānaṃ
pitā kuhinti. Sāpi imesaṃ pitā nāma nibaddho natthīti. Evarūpe
satta putte kinti katvā alatthāti. Sā aññaṃ gahaṇaṃ apassantī
nagaradvāre ṭhitaṃ nigrodharukkhaṃ dassetvā sāmi ekasmiṃ nigrodhe
adhivatthāya devatāya santike patthetvā labhiṃ etāya me puttā
dinnāti āha. Purohito tenahi gaccha tvanti rathā oruyha
nigrodhamūlaṃ gantvā sākhāyaṃ gahetvā cāletvā ambho devate
tvaṃ rañño puttaṃ na desi rañño santikā kiṃ nāma alabhasi
rājā te anusaṃvaccharaṃ sahassaṃ visajjetvā balikammaṃ kāreti tassa
putte na desi etāya duggatitthiyā tava ko upakāro kato
yenassā satta putte adāsi sace amhākaṃ rañño puttaṃ na
desi ito taṃ sattame divase samūlakaṃ chinditvā khaṇḍākhaṇḍikaṃ

---------------------------------------------------------------------------------------------
page141.
Kāressāmīti rukkhadevataṃ tajjetvā pakkāmi. So etena niyāmeneva
punadivasepi punadivasepīti paṭipāṭiyā cha divase kathesi. Chaṭṭhe pana
divase sākhāyaṃ gahetvā rukkhadevate ajjhekarattimattakameva sesaṃ
sace me rañño puttavaraṃ na desi sve taṃ niṭṭhāpessāmīti
āha. Rukkhadevatā āvajjitvā taṃ kāraṇaṃ tattato ñatvā ayaṃ
brāhmaṇo puttaṃ alabhanto mama vimānaṃ nāsessati kena nukho
upāyena tassa puttaṃ dātuṃ vaṭṭatīti catunnaṃ mahārājānaṃ santikaṃ
gantvā tamatthaṃ ārocesi. Te mayaṃ tassa puttaṃ dātuṃ na
sakkhisasāmāti vadiṃsu. Aṭṭhavīsatiyakkhasenāpatīnaṃ santikaṃ agamāsi. Tepi
tathevāhaṃsu. Sakkassa devarañño santikaṃ gantvā kathesi. Sopi
labhissati nukho rājā anucchavike putte udāhu noti upadhārento
puññavante cattāro devaputte passi. Te kira purimabhave
bārāṇasiyaṃ pesakārā hutvā tena kammena laddhakaṃ pañcakoṭṭhāsaṃ
katvā cattāro koṭṭhāse paribhuñjiṃsu pañcamaṃ gahetvā ekatova dānaṃ
dadaṃsu te tato cutā tāvatiṃsabhavane nibbattiṃsu tato yāmabhavane
nibbattiṃsūti evaṃ anulomapaṭilomaṃ chasu devalokesu sampattiṃ anubhavantā
vicaranti. Tadā pana nesaṃ tāvatiṃsabhavanato cavitvā yāmabhavanaṃ
gamanavāre sakko tesaṃ santikaṃ gantvā pakkositvā mārisā tumhehi
manussalokaṃ gantuṃ vaṭṭati esukārirañño aggamahesiyā kucchismiṃ
nabbattathāti āha.
      Te tassa vacanaṃ sutvā sādhu deva gamissāma na panamhākaṃ

---------------------------------------------------------------------------------------------
page142.
Rājakulenattho atthi purohitassa gehe nibbattetvā daharakāleyeva
kāme pahāya pabbajissāmāti vadiṃsu. Sakko sādhūti tesaṃ
paṭiññaṃ gahetvā āgantvā rukkhadevatāya tamatthaṃ ārocesi.
Sā tuṭṭhamānasā sakkaṃ vanditvā attano vimānameva gatā.
Purohitopi punadivase balavapurise sannipātāpetvā vāsipharasuādīni
gāhāpetvā rukkhamūlaṃ gantvā rukkhasākhāya gahetvā ambho
devate ajja mayhaṃ puttaṃ yācantassa sattamo divaso idāni te
niṭṭhānakāloti āha. Tato rukkhadevatā mahantenānubhāvena
khandhavivarato nikkhamitvā madhurena sarena taṃ āmantetvā brāhmaṇa
tiṭṭhatu eko putto cattāro te putte dassāmīti āha. Mama
puttenattho natthi amhākaṃ rañño puttaṃ dehīti. Tuyheva
dammīti. Tenahi mama dve dehi rañño dve dehīti. Rañño na
demi cattāropi tuyheva demi tayā ca laddhamattāva bhavissanti
agāre aṭhatvā daharakāleyeva pabbajissantīti. Tvaṃ rañño
kevalaṃ putte dehi apabbajjanakāraṇaṃ pana amhākaṃ bhāroti.
Sā tassa puttavaraṃ datvā attano bhavanaṃ pāvisi. Tato paṭṭhāya
devatāya sakkāro mahā pavattati. Jeṭṭhakadevaputto cavitvā
purohitassa brāhmaṇiyā kucchimhi nibbatti. Tassa nāmagahaṇadivase
hatthipāloti nāmaṃ katvā apabbajjanatthāya hatthigopake
paṭicchāpesuṃ. So tesaṃ santike vaḍḍhati. Tassa padasā gamanakāle
dutiyo cavitvā tassā kucchimhi nibbatti. Tassāpi jātakāle

---------------------------------------------------------------------------------------------
page143.
Assapāloti nāmaṃ kariṃsu. So assagopakānaṃ santike vaḍḍhati.
Tatiyassa jātakāle gopāloti nāmaṃ kariṃsu. So gopālakehi
saddhiṃ vaḍḍhati. Catutthassa jātakāle ajapāloti nāmaṃ kariṃsu.
So ajapālehi saddhiṃ vaḍḍhati. Te vuḍḍhimanvāya sobhaggappattā
ahesuṃ.
      Atha nesaṃ pabbajitabhayena rañño vijitā pabbajite nīhariṃsu.
Sakalakāsikaraṭṭhe ekapabbajitopi nāhosi. Te kumārā atipharusā
ahesuṃ. Yāya disāya gacchanti tāya disāya āhariyamānaṃ paṇṇākāraṃ
vilumpanti. Hatthipālassa soḷasavassakāle sarīrasampattiṃ disvā
rājā ca purohito ca kumārā mahallakā jātā chattussāpanasamayo
tesaṃ kinnu kho kātabbanti mantetvā ete abhisittakālato
paṭṭhāya atisūrā bhavissanti tato tato pabbajitā
āgamissanti te disvā pabbajissanti etesaṃ pabbajitakāle
janapadā ullolā bhavissanti vīmaṃsissāma tāva ne pacchā
abhisiñcissāmāti cintetvā ubhopi isivesaṃ gahetvā bhikkhāya carantā
hatthipālakumārassa nivesanadvāraṃ agamaṃsu. Kumāro te disvā
tuṭṭho pasanno upasaṅkamitvā vanditvā tisso gāthā abhāsi
        cirassaṃ vata passāma     brāhmaṇaṃ devavaṇṇinaṃ
        mahājaṭaṃ khāridharaṃ       paṅkadantaṃ rajassiraṃ.
        Cirassaṃ vata passāma     isiṃ dhammaguṇe rataṃ
        kāsāyavatthavasanaṃ       vākacīraṃ paricchadaṃ.

---------------------------------------------------------------------------------------------
page144.
        Āsanaṃ udakaṃ pajaṃ       patti gaṇhātu no bhavaṃ
        agghe bhavantaṃ pucachāma   agghaṃ kurutu no bhavanti.
      Tattha brāhmaṇanti bāhitapāpaṃ brāhmaṇaṃ. Devavaṇṇinanti
seṭṭhavaṇṇinaṃ ghoratapaṃ parimānitindriyaṃ pabbajitattabhāvaṃ uggatapanti
attho. Khāridharanti khāribhāradharaṃ. Isinti sīlakkhandhādayo pariyesitvā
ṭhitaṃ. Dhammaguṇe ratanti sucaritakoṭṭhāse abhirataṃ. Āsananti
idaṃ tesaṃ nisīdanatthāya āsanaṃ paññapetvā gandhodakañca
pādapuñchanañca abbhañjatelañca upanetvā āha. Aggheti ime
sabbepi āsanādayo agghe bhavantaṃ pucchāma. Kurutu noti ime
no agghe bhavaṃ paṭiggaṇhātūti.
      Evaṃ so tesu ekekaṃ vārena vārena āha. Atha naṃ
purohito āha tāta hatthipāla tvaṃ amhe ke imeti maññamāno
evaṃ kathesīti. Himavantakā isayoti. Na mayaṃ tāta isayo
esa rājā esukārī ahaṃ te pitā purohitoti. Atha kasmā
isivesaṃ gaṇhathāti. Tava vīmaṃsanatthāyāti. Mama kiṃ vīmaṃsathāti.
Sace amhe disvā na pabbajissasi atha taṃ rajje abhisiñcituṃ
āgatamhāti. Tāta na me rajjenattho pabbajissāmahanti.
Atha naṃ pitā tāta hatthipāla nāyaṃ kālo pabbajjāyāti vatvā
yathāajjhāsayaṃ anusāsento catutthaṃ gāthamāha
                adhicca vede pariyesa vittaṃ
                putte gehe tāta patiṭṭhapetvā

---------------------------------------------------------------------------------------------
page145.
                Gandhe rase paccanubhotu sabbaṃ
                araññaṃ sādhu muni so pasatthoti.
      Tattha adhiccāti ajjhāyitvā. Putteti chattaṃ ussāpetvā
nāṭake vārena upaṭṭhāpetvā puttadhītāhi vaḍḍhitvā te putte
gehe patiṭṭhāpetvāti attho. Sabbanti ete ca gandharase sesañca
sabbaṃ vatthukāmaṃ anubhavitvā. Araññaṃ sādhu muni so pasatthoti
pacchā mahallakakāle pabbajitassa araññaṃ sādhu laddhakaṃ hoti yo
evarūpe kāle pabbajati so muni buddhādīhi ariyehi pasatthoti vadati.
      Tato hatthipālo gāthamāha
                vedā na saccā na ca vittalābho
                na puttalābhena jaraṃ vihanti
                gandhe rase muccanamāhu santo
                sakammunā hoti phalūpapattīti.
      Tattha na saccāti yaṃ saggañca maggañca vadanti na taṃ
sādhenti tucchā nissārā nipphalā. Vittalābhoti dhanalābhopi
pañcasādhāraṇattā sabbo ekasabhāvo na bhavissati. Na jaranti
tāta jaraṃ vā byādhimaraṇaṃ vā na koci puttalābhena paṭibāhituṃ
samattho nāma atthi dukkhamūlā hete upadhayo. Gandhe raseti
gandhe ca rase ca sesaārammaṇesu ca muccanamuttimeva buddhādayo
paṇḍitā kathenti. Sakammunāti attanā katakammeneva sattānaṃ

---------------------------------------------------------------------------------------------
page146.
Phalūpapatti phalanipphatti hoti kammassakā hi tāta sattāti.
      Kumārassa vacanaṃ sutvā rājā gāthamāha
                addhā hi saccaṃ vacanaṃ tavetaṃ
                sakammunā hoti phalūpapatti
                jiṇṇā ca mātāpitaro tavayime
                passeyyu taṃ vassasataṃ arogyanti.
      Tattha vassasataṃ arogyanti ete vassasataṃ ārogyaṃ taṃ passeyyuṃ
tvaṃpi vassasataṃ jīvanto mātāpitaro posassūti vadati.
      Taṃ sutvā kumāro deva tvaṃ kinnāmetaṃ vadesīti vatvā
dve gāthā abhāsi
                yassassu sakkhī maraṇena rāja
                jarāya mittī naravīra seṭṭha
                yo vāpi jaññā na marissaṃ kadāci
                passeyyu taṃ vassasataṃ arogyaṃ.
                Yathāpi nāvaṃ purisodakamhi
                ereti cenaṃ upaneti tīraṃ
                evaṃpi byādhi sasataṃ jarā ca
                upaneti maccuvasamantakassāti.
      Tattha sakkhīti mittadhammo. Maraṇenāti datto mitto
matoti sammatimaraṇena. Jarāyāti pākaṭajarāya hi saddhiṃ yassa
mettī bhaveyya yassetaṃ maraṇañca jarā ca mittabhāvena

---------------------------------------------------------------------------------------------
page147.
Nādhigaccheyyāti attho. Ereti cenanti mahārāja yathā nāma puriso
nadītitthe udakamhi nāvaṃ ṭhapetvā paratīragāmijanaṃ āropetvā sace
arittena uppīḷento piyena vā kaḍḍhanto cāleti ghaṭeti atha
naṃ paratīraṃ upaneti evaṃ byādhi ca jarā ca niccaṃ antakassa
maccuno vasaṃ upanentiyevāti.
      Evaṃ imesaṃ sattānaṃ jīvitasaṅkhārassa parittabhāvaṃ dassetvā
mahārāja tumhe tiṭṭhatha tumhehi saddhiṃ kathentameva maṃ byādhi ca
jarā  ca maraṇaṃ ca upagacchanti appamattā hothāti ovādaṃ
datvā rājānañca pitarañca vanditvā attano paricārike gahetvā
bārāṇasirajjaṃ pahāya pabbajissāmīti nikkhami. Pabbajjā nāma
esā sobhanā bhavissatīti hatthipālakumārena saddhiṃ mahājano nikkhami.
Yojanikā parisā ahosi. So tāya parisāya saddhiṃ gaṅgātīraṃ
patvā gaṅgāya udakaṃ oloketvā kasiṇaparikammaṃ katvā jhānaṃ
nibbattetvā cintesi ayaṃ samāgamo mahā bhavissati mama tayo
kaniṭṭhabhātaro mātāpitaro rājā devīti sabbe saparisā pabbajissanti
bārāṇasī suññā bhavissati yāva etesaṃ āgamanā idheva
vasissāmīti. So tattheva mahājanassa ovādaṃ dadanto nisīdi.
Punadivase rājā ca purohito ca cintayiṃsu hatthipālakumāro tāva
rajjaṃ pahāya mahājanaṃ ādāya pabbajissāmīti gantvā gaṅgātīre
nisīdi assapālaṃ vīmaṃsitvā abhisiñcissāmāti. Te isiveseneva
tassāpi gehadvāraṃ agamaṃsu. Sopi te disvā pasannamānaso

---------------------------------------------------------------------------------------------
page148.
Upasaṅkamitvā cirassaṃ vata passāmīti ādīni vatvā tatheva paṭipajji.
Tepi taṃ tatheva vatvā attano āgatakāraṇaṃ kathayiṃsu. So mama
bhātike hatthipālakumāre sante paṭhamataraṃ mayhameva setacchattaṃ
pāpuṇātīti pucchitvā tāta bhātā tena mayhaṃ rajjenattho
pabbajissāmīti vatvā nikkhantoti vutte kahaṃ pana so idānīti
gaṅgātīre nisinnoti vutte tāta mama bhātarā chaḍḍitakheḷena mama
kammaṃ natthi bālā hi parittapaññā sattā etaṃ kilesaṃ pajahituṃ
na sakkonti ahaṃ pana jahissāmīti. Rañño ca pitu ca dhammaṃ
desento dve gāthā abhāsi
                paṅko ca kāmā palipo ca kāmā
                manoharā duttarā maccudheyyā
                etasmiṃ paṅke palipe visannā
                hīnattarūpā na taranti pāraṃ.
                Ayaṃ pure luddamakāsi kammaṃ
                svāyaṃ gahīto na hi mokkhito me
                orundhiyā naṃ parirakkhissāmi
                māyaṃ puna luddamakāsi kammanti.
     Tattha paṅkoti yo koci kaddamo. Palipoti sukhumavālikamisso
saṇhakaddamo. Tattha kāmo laggāpanavasena paṅko nāma
osīdāpanavasena palipo nāmāti vutto. Duttarāti dūratikkamā.
Maccudheyyāti maccuno adhiṭṭhānaṃ. Etesu hi laggā ceva anupaviṭṭhā

---------------------------------------------------------------------------------------------
page149.
Ca sattā uttarituṃ asakkontā dukkhakkhandhapariyāye vuttappakāraṃ
dukkhañceva maraṇañca pāpuṇanti. Tenāha etasmiṃ paṅke palipe
visannā hīnattarūpā na taranti pāranti. Tattha visannāti
byasannā. Byasannātipi pāṭho ayameva attho. Hīnattarūpāti
hīnacittasabhāvā. Pāranti nibbānapāraṃ gantuṃ na sakkonti.
Ayanti mahārāja ayaṃ mamattabhāvo pubbe assagopakehi saddhiṃ
vaḍḍhanto mahājanassa vilumpanaheṭhanādivasena bahuṃ luddaṃ sāhasikakammaṃ
akāsi. Svāyaṃ gahītoti so ayaṃ tassa kammassa vipāko mayā
gahito. Na hi mokkhito meti saṃsārappavatte sati nahi mokkho
ito akusalaphalato mamatthi. Orundhiyā naṃ parirakkhissāmīti idāni
naṃ kāyavacīmanodvārāni pidahanto orundhitvā parirakkhissāmi.
Kiṃkāraṇā. Māyaṃ puna luddamakāsi kammanti ahaṃ hi ito paṭṭhāya
pāpaṃ akatvā kalyāṇameva karissāmi.
     Tiṭṭhatha tumhe tumhehi saddhiṃ kathentameva maṃ byādhijarāmaraṇāni
upagacchantīti ovādaṃ dadanto yojanikaṃ parisaṃ gahetvā nikkhamitvā
hatthipālakumārasseva santikaṃ gato. So tassa ākāse nisīditvā
dhammaṃ desento bhātika ayaṃ samāgamo mahā bhavissati idheva
tāva homāti āha. Itaropi sādhūti sampaṭicchi. Punadivase
rājā ca purohito ca tenevūpāyena gopālakumārassa nivesanaṃ gantvā
tenāpi tatheva paṭinanditā attano āgamanakāraṇaṃ ācikkhiṃsu. Sopi
assapālakumāro viya paṭikkhipitvā ahaṃ cirato paṭṭhāya

---------------------------------------------------------------------------------------------
page150.
Pabbajitukāmo vane naṭṭhagoṇaṃ viya pabbajjaṃ upadhārento vicarāmi tena
me naṭṭhagoṇassa padaṃ viya bhātikānaṃ gatamaggo diṭṭho svāhaṃ
teneva maggena gamissāmīti vatvā gāthamāha
                gavaṃva naṭṭhaṃ puriso yathā vane
                andhe sati rāja apassamāno
                evaṃ naṭṭho esukāri mamattho
                sohaṃ kathaṃ na gaveseyya rājāti.
      Tattha esukārīti rājānaṃ ālapati. Mamatthoti vane goṇo
viya mama pabbajjāsaṅkhāto attho naṭṭho. Sohanti so ahaṃ
ajja pabbajitānaṃ maggaṃ disvā kathaṃ pabbajjaṃ na gaveseyyaṃ mama
bhātikānaṃ gatamaggameva gamissāmi narindāti.
      Atha naṃ tāta gopālaka ekāhaṃ dvīhaṃ āgamehi amhe
samassāsetvā pacchā pabbajissasīti vadiṃsu. So mahārāja ajja
kattabbaṃ kammaṃ sve karissāmīti na vattabbaṃ kalyāṇakammaṃ
nāma ajja ajjeva kattabbanti vatvā itaraṃ gāthamāha
         hiyyoti hīyati poso     pareti parihāyati
                anāgataṃ netamatthīti ñatvā
                uppannacchandaṃ ko panudeyya dhīroti.
      Tattha hiyyoti sveti attho. Pareti punadivase. Idaṃ
vuttaṃ hoti yo mahārāja ajja kattabbaṃ kammaṃ sveti kattabbaṃ
kammaṃ pare pareti vatvā na karoti so tato parihāyati na

---------------------------------------------------------------------------------------------
page151.
Taṃ kammaṃ kātuṃ sakkotīti. Evaṃ gopālako bhaddekarattaṃ nāma
kathesi. Svāyamattho bhaddekarattasutte kathetabbo. Anāgataṃ
netamatthīti yaṃ anāgataṃ netaṃ atthīti ñatvā uppannakusalacchandaṃ
ko paṇḍito panudeyya hāreyya.
      Evaṃ gopālakumāro dvīhi gāthāhi dhammaṃ desetvā tiṭṭhatha
tumhe tumhehi saddhiṃ kathentameva maṃ byādhijarāmaraṇādīni upagacchantīti
yojanikaṃ parisaṃ gahetvā nikkhamitvā dvinnaṃ bhātikānaṃ santikaṃ gato.
Hatthipālo tassāpi dhammaṃ desesi. Punadivase rājā ca purohito
ca tenevūpāyena ajapālakumārassa nivesanaṃ gantvā tenāpi tatheva
paṭinanditā attano āgamanakāraṇaṃ ācikkhitvā chattaṃ te
ussāpessāmāti vadiṃsu. Kumāro āha mayhaṃ bhātikā kuhinti.
Te amhākaṃ rajjena attho natthīti setacchattaṃ pahāya tiyojanikaparisaṃ
gahetvā nikkhamitvā gaṅgātīre nisinnāti. Nāhaṃ mama bhātikehi
chaḍḍitakheḷaṃ sīsenādāya vicarissāmi ahaṃpi pabbajissāmīti. Tāta
tvaṃ tāva daharo amhākaṃ hatthabhāro vayappattakāle pabbajissasīti.
Atha naṃ kumāro kiṃ tumhe kathetha nanu ime sattā daharakālepi
mahallakakālepi marantiyeva ayaṃ daharakāle marissati ayaṃ
mahallakakāleti kassaci hatthe vā pāde vā nimittaṃ natthi ahaṃ
mama maraṇakālaṃ na jānāmi tasmā idāneva pabbajissāmīti vatvā
dve gāthā abhāsi

---------------------------------------------------------------------------------------------
page152.
                Passāmi vohaṃ dahariṃ kumāriṃ
                mattūpamaṃ ketakapupphanettaṃ
                abhutvā bhoge paṭhame vayasmiṃ
                ādāya maccu vajate kumāriṃ.
                Yuvā sujāto sumukho sudassano
                sāmo kusumbhaparikiṇṇamassu
                hitvāna kāme paṭigaccha gehaṃ
                anujānātha maṃ pabbajissāmi devāti.
      Tattha voti nipātamattaṃ. Passāmicceva attho. Mattūpamanti
hāsabhāsavilāsehi mattaṃ viya vicarantiṃ. Ketakapupphanettanti
ketakapupphapattaṃ viya puthulāyatanettaṃ. Abhutvā bhogeti abhutvāva bhoge.
Vajateti evaṃ uttamarūpadharaṃ kumāriṃ paṭhamavaye vattamānaṃ abhutvā
bhogameva mātāpitūnaṃ upari mahantaṃ sokaṃ pātetvā maccu gahetvāva
gacchati. Sujātoti susaṇṭhito. Sumukhoti kāñcanādāsapuṇṇacandasadisamukho.
Sudassanoti uttamarūpadhāritāya sampannadassano.
Sāmoti suvaṇṇasāmo. Kusumbhaparikiṇṇamassūti sannisinnatthena
sukhumatthena ca taruṇakusumbhakesarasadisaparikiṇṇamassu. Iminā evarūpopi
kumāro maccuvasaṃ gacchati tathāvidhaṃpi hi sineruṃ uppāṭento viya
nikkaruṇo maccu ādāya gacchatīti dasseti. Hitvāna kāme
paṭigaccha gehaṃ anujānātha maṃ pabbajissāmi devāti deva
puttadārabandhanasmiṃ hi uppanne taṃ bandhanaṃ ducchedanīyaṃ hoti tenāhaṃ

---------------------------------------------------------------------------------------------
page153.
Puretaraññeva kāme ca gehañca hitvā idāneva pabbajissāmi
anujānātha manti.
      Evañca pana vatvā tiṭṭhatha tumhe maṃ tumhehi saddhiṃ
kathentaññeva byādhijarāmaraṇāni upagacchantīti te ubho vanditvā
yojanikaṃ parisaṃ gahetvā nikkhamitvā gaṅgātīrameva agamāsi.
Hatthipālo tassāpi ākāse nisīditvā dhammaṃ desetvā samāgamo
mahā bhavissatīti tattheva nisīdi. Punadivase purohito pallaṅkamajjhagato
nisīditvā cintesi mama puttā pabbajitā idāni
ahaṃ ekakova manussakhāṇuko jātomhi ahaṃpi pabbajissāmīti.
So brāhmaṇiyā saddhiṃ mantento gāthamāha
                sākhāhi rukkho labhate samaññaṃ
                pahīnasākhaṃ pana khāṇumāhu
                pahīnaputtassa mamajja hoti
                vāseṭṭhi bhikkhācariyāya kāloti.
      Tattha labhate samaññanti rukkhoti vohāraṃ labhati. Vāseṭṭhīti
brāhmaṇiṃ ālapati. Bhikkhācariyāyāti mayhaṃpi pabbajjāya kālo
puttānaṃ santikameva gamissāmīti.
      So evaṃ vatvā brāhmaṇe pakkosāpesi. Saṭṭhī
brāhmaṇasahassāni sannipatiṃsu. Atha ne āha tumhe kiṃ karissathāti.
Tumhe pana ācariyāti. Ahaṃ mama puttassa santike

---------------------------------------------------------------------------------------------
page154.
Pabbajissāmīti. Na tumhākameva nirayo uṇho mayaṃpi pabbajissāmāti.
So asītikoṭidhanaṃ brāhmaṇiyā niyyādetvā yojanikaṃ brāhmaṇaparisaṃ
ādāya nikkhamitvā puttānaṃ santikaññeva gato. Hatthipālo
tāyapi parisāya ākāse ṭhatvā dhammaṃ desesi. Punadivase brāhmaṇī
cintesi mama cattāro puttā setacchattaṃ pahāya pabbajissāmāti
gatā brāhmaṇopi purohitaṭṭhānena saddhiṃ asītikoṭidhanaṃ
chaḍḍetvā puttānaññeva santikaṃ gato ahamevekā kiṃ karissāmi
puttassa gatamaggeneva gamissāmīti. Sā atītaṃ udāharaṇaṃ
āharantī udānagāthamāha
                aghasmiṃ koñcāva yathā himaccaye
                katāni jālāni padāleyyu haṃsā
                gacchanti puttā ca patī ca mayhaṃ
                sāhaṃ kathaṃ nānuvaje pajānanti.
      Tattha aghasmiṃ koñcāva yathāti yatheva ākāse koñcāva
sakuṇā asajjamānā gacchanti. Himaccayeti vassāccaye. Katāni
jālāni padāleyyu haṃsāti atīte kira channavutisahassā suvaṇṇahaṃsā
vassārattapahonakasāliṃ kāñcanaguhāyaṃ nikkhamitvā vassabhayena bahi
anikkhamitvā cātumāsaṃ tattha vasanti. Atha nesaṃ uṇṇānābhi
nāma makkaṭako guhādvāre jālaṃ bandhati. Tesu dvinnaṃ taruṇahaṃsānaṃ
dviguṇaṃ vaṭṭaṃ denti. Te thāmasampannatāya jālaṃ chinditvā
puratova gacchanti sesā tesaṃ gatamaggena gacchanti. Sā

---------------------------------------------------------------------------------------------
page155.
Tamatthaṃ pakāsentī evamāha. Idaṃ vuttaṃ hoti yatheva ākāse
koñcasakuṇā asajjamānā gacchanti tathā himaccaye vassānātikkame
dve turaṇahaṃsā katāni jālāni padāletvā gacchanti atha
nesaṃ gatamaggena itare haṃsā idāni pana mama puttā taruṇahaṃsā
jālaṃ viya kāmajālaṃ chinditvā gatā mayāpi tesaṃ gatamaggena
gantabbanti iminā adhippāyena gacchantī puttā ca patī ca mayhaṃ
sāhaṃ kathaṃ nānuvaje pajānanti āha.
      Iti sā kathaṃ ahaṃ evaṃ pajānantī na pabbajissāmi
pabbajissāmiyevāti sanniṭṭhānaṃ katvā brāhmaṇiyo pakkosāpetvā
āha tumhe kiṃ karissathāti. Tumhe pana ayyeti. Ahaṃ
pabbajissāmīti. Mayaṃpi pabbajissāmāti āhaṃsu. Sā taṃ vibhavaṃ
chaḍḍetvā yojanikaṃ parisaṃ gahetvā puttānaṃ santikameva gatā.
Hatthipālo tāyapi parisāya ākāse nisīditvā dhammaṃ desesi.
Punadivase rājā kuhiṃ purohitoti pucchi. Deva purohito brāhmaṇī
cassa sabbaṃ dhanaṃ chaḍḍetvā dviyojanikaṃ parisaṃ gahetvā puttānaṃ
santikaṃ gatāti. Rājā assāmikaṃ dhanaṃ amhākaṃ pāpuṇātīti tassa
gehato dhanaṃ āharāpesi. Athassa aggamahesī rājā kiṃ karotīti
pucchitvā purohitassa gehato dhanaṃ āharāpetīti vutte purohito
kuhinti pucchitvā sapajāpatiko pabbajjāya nikkhantoti
sutvā ayaṃ rājā brāhmaṇena ca brāhmaṇiyā ca catūhi puttehi
ca jahitaukkāraṃ chaḍḍitakheḷaṃ viya mohena muḷho attano gharaṃ

---------------------------------------------------------------------------------------------
page156.
Āharāpesi upamāya naṃ chaḍḍāpessāmīti sūnato maṃsaṃ āharāpetvā
rājaṅgaṇe rāsiṃ kāretvā ujumaggaṃ visajjetvā jālaṃ parikkhipāpesi.
Gijjhā dūratova disvā tassatthāya otariṃsu. Tattha
sapaññā jālaṃ pasāritaṃ ñatvā atibhārikā hutvā ujukaṃ uppatituṃ
na sakkhissāmāti attanā khāditamaṃsaṃ chaḍḍetvā vamitvā jālaṃ
analliyitvā ujukameva uppatitvā gamiṃsu. Andhabālā pana tehi
chaḍḍitaṃ vamitaṃ khāditvā bhāriyā hutvā ujukaṃ uppatituṃ asakkontā
gantvā jāle bajjhiṃsu. Athekaṃ gijjhaṃ ānetvā deviyā
dassayiṃsu. Sā taṃ ādāya rañño santikaṃ gantvā ehi tāva
mahārājā rājaṅgaṇe ekaṃ kiriyaṃ passāmāti sīhapañjaraṃ vivaritvā
ime gijjhe olokehi mahārājāti vatvā dve gāthā abhāsi
        ete bhutvā vamitvā ca   pakkamanti vihaṅgamā
        ye ca bhutvā na vamiṃsu     te me hatthatthamāgatā.
        Avamī brāhmaṇo kāme    so tvaṃ paccāvamissasi
        vantādo puriso rāja     na so hoti pasaṃsiyoti.
      Tattha bhutvā vamitvā cāti maṃsaṃ khāditvā vamitvā ca.
Paccāvamissasīti paṭiparibhuñjissasi. Vantādoti parassa vamitakhādako.
Na pasaṃsiyoti so taṇhāya vasiko bālo buddhādīhi paṇḍitehi
pasaṃsitabbo na hotīti.
      Taṃ sutvā rājā vippaṭisārī ahosi. Tayo bhavā ādittā viya
upaṭṭhahiṃsu. So ajjeva rajjaṃ pahāya mama pabbajituṃ vaṭṭatīti

---------------------------------------------------------------------------------------------
page157.
Uppannasaṃvego deviyā thutiṃ karonto gāthamāha
                paṅke ca posaṃ palipe byasannaṃ
                balī yathā dubbalaṃ uddhareyya
                evaṃpi maṃ udatāri bhotī
                pañcāli gāthāhi subhāsitāhīti.
      Tattha byasannanti nimuggaṃ. Visannantipi pāṭho. Uddhareyyāti
kesesu vā hatthesu vā gahetvā ukkhipitvā thale ṭhapeyya.
Udatārīti kāmapaṅkato uttārayi. Udatāsītipi pāṭho.
Ayamevattho. Uddhatāsītipi pāṭho. Uddharīti attho. Pañcālīti
pañcālarājadhīte.
      Evañca pana vatvā taṃ khaṇaññeva pabbajitukāmo hutvā amacce
pakkosāpetvā āha tumhe kiṃ karissathāti. Tumhe pana devāti
āhaṃsu. Ahaṃ hatthipālassa santike pabbajissāmīti. Mayaṃ pabbajissāma
devāti. Rājā dvādasayojanike bārāṇasinagare rajjaṃ
chaḍḍetvā atthikā setacchattaṃ ussāpentūti amaccagaṇaparivuto
tiyojanikaṃ parisaṃ gahetvā kumārasseva santikaṃ gato. Hatthipālo
tassāpi parisāya ākāse nisinno dhammaṃ desesi. Satthā rañño
pabbajitabhāvaṃ pakāsento gāthamāha
        idaṃ vatvā mahārājā     esukārī disampati
        rajjaṃ hitvāna pabbaji      nāgo chetvāva bandhananti.
      Punadivase nagare ohīnajano sannipatitvā rājadvāraṃ gantvā

---------------------------------------------------------------------------------------------
page158.
Deviyā ārocetvā nivesane pavisitvā deviṃ vanditvā ekamantaṃ
ṭhito gāthamāha
                rājā ca pabbajjamarocayittha
                rajjaṃ pahāya naravīraseṭṭho
                tuvaṃpi no hohi yatheva rājā
                amhehi guttā anusāsa rajjanti.
      Tattha anusāsāti amhehi guttā hutvā dhammena rajjaṃ kārehi.
      Sā mahājanassa kathaṃ sutvā sesagāthā abhāsi
                rājā ca pabbajjamarocayittha
                rajjaṃ pahāya naravīraseṭṭho
                ahaṃpi ekā carissāmi loke
                hitvāna kāmāni manoramāni.
                Rājā ca pabbajjamarocayittha
                rajjaṃ pahāya naravīraseṭṭho
                ahaṃpi ekā carissāmi loke
                hitvāna kāmāni yathodhikāni.
                Accenti kālā tarayanti rattiyo
                vayoguṇā anupubbaṃ jahanti
                ahaṃpi ekā carissāmi loke
                hitvāna kāmāni manoramāni.

---------------------------------------------------------------------------------------------
page159.
                Accenti kālā tarayanti rattiyo
                vayoguṇā anupubbaṃ jahanti
                ahaṃpi ekā carissāmi loke
                hitvāna kāmāni yathodhikāni.
                Accenti kālā tarayanti rattiyo
                vayoguṇā anupubbaṃ jahanti
                ahaṃpi ekā carissāmi loke
                sītibhūtā sabbamaticca saṅganti.
      Tattha ekāti puttadhītukilesasambādhehi muccatvā imasmiṃ loke
ekikāva vicarissāmi. Kāmānīti rūpādayo kāmaguṇe. Yathodhikānīti
yena yena odhinā ṭhitāni tena tena tathā ṭhitāneva jahissāmi na
kiñci āmasissāmīti attho. Accenti kālāti pubbaṇhādayo
kālā atikkamanti. Tarayantīti atucchā hutvā āyusaṅkhāraṃ
khepayamānā khādayamānā gacchanti. Vayoguṇāti paṭhamavayādayo
tayo mandadasakādayo vā dasakoṭṭhāsā. Anupubbaṃ jahantīti
uparūparikoṭṭhāsaṃ apatvā tattha tattheva nirujjhanti. Sītibhūtāti
uṇhakārake uṇhasabhāve kilese pahāya sītalā hutvā. Sabbamaticca
saṅganti rāgasaṅgādikaṃ sabbasaṅgaṃ atikkamitvā ekikā carissāmi
hatthipālassa kumārasantikaṃ gantvā pabbajissāmi.
      Iti sā imāhi gāthāhi mahājanassa dhammaṃ desetvā
amaccabhariyāyo pakkosāpetvā āha tumhe kiṃ karissathāti. Tumhe

---------------------------------------------------------------------------------------------
page160.
Pana ayyeti. Ahaṃ pabbajissāmīti. Mayaṃpi pabbajissāmāti. Sā
sādhu ayyāyoti. Rājanivesane suvaṇṇakoṭṭhāgāradvārādīni
vivarāpetvā asukaṭṭhāne ca asukaṭṭhāne ca mahānidhānaṃ nihitanti
suvaṇṇapaṭṭe likhāpetvā dinnaññeva atthikā harantūti vatvā
suvaṇṇapaṭṭaṃ mahātalathambhe bandhāpetvā nagare bheriñcārāpetvā
mahāsampattiṃ chaḍḍetvā nagarā nikkhami. Tasmiṃ khaṇe sakalanagaraṃ saṅkhubbhi
rājā ca kira devī ca rajjaṃ pahāya pabbajissāmāti nikkhantā mayaṃ
idha kiṃ karissāmāti. Tato manussā yathāpūritāneva gehāni chaḍḍetvā
putte hatthe gahetvā nikkhamiṃsu. Sabbāpaṇā pasāritaniyāmeneva
ṭhitā nivattetvā olokento nāma nāhosi. Sakalanagaraṃ tucchaṃ
ahosi. Devīpi tiyojanikaṃ parisaṃ gahetvā tattheva gatā. Hatthipālo
tassāpi parisāya ākāse nisinno dhammaṃ desetvā taṃ dvādasayojanikaṃ
parisaṃ gahetvā himavantābhimukho pāyāsi. Hatthipālakumāro
kira dvādasayojanikaṃ parisaṃ gahetvā bārāṇasiṃ tucchaṃ katvā
pabbajissāmīti mahājanaṃ ādāya himavantaṃ gacchati kimaṅgaṃ pana mayanti
sakalakāsikaraṭṭhaṃ saṅkhubbhi. Aparabhāge parisā tiṃsayojanikā ahosi.
So tāya parisāya saddhiṃ himavantaṃ gantvā pāvisi. Sakko āvajjento
taṃ pavuttiṃ ñatvā hatthipālakumāro mahābhinikkhamanaṃ nikkhanto
samāgamo mahā bhavissati vasanaṭṭhānaṃ laddhuṃ vaṭṭatīti vissakammaṃ
āṇāpesi gaccha vissakamma āyāmato chattiṃsayojanikaṃ vitthārato
paṇṇarasayojanaṃ assamaṃ māpetvā pabbajitaparikkhāre sampādehīti.

---------------------------------------------------------------------------------------------
page161.
So sādhūti paṭissuṇitvā gaṅgātīre ramaṇīye bhūmibhāge vuttappamāṇaṃ
assamapadaṃ māpetvā paṇṇasālāsu kaṭṭhattharapaṇṇattharaāsanādīni
paññapetvā sabbe pabbajitaparikkhāre māpesi. Ekekissā ca
paṇṇasālāya dvāre ekeko caṅkamo rattiṭṭhānadivāṭṭhānaparicchinno
katasudhāparikammo ālambaṇaphalako tesu ṭhānesu nānātaruṇavanasurabhi-
kusumasañchannā pupphagacchā ekekassa caṅkamassa koṭiyaṃ ekeko
udakabharito kūpo tassa santike ekeko phalarukkho so ekova
sabbaphalāni phalati. Idaṃ sabbaṃ devatānubhāvena ahosi.
Vissakammo assamaṃ māpetvā paṇṇasālāya pabbajitaparikkhāre ṭhapetvā
yekeci pabbajitukāmā ime parikkhāre gaṇhantūti jātihiṅgulakena
bhittiyā akkharāni likhitvā attano ānubhāvena bheravasadde
migapakkhino duddasike amanusse ca paṭikkamāpetvā sakaṭṭhānameva gato.
      Hatthipālakumāro ekapadikamaggena sakkadattiyaassamaṃ pavisitvā
akkharāni disvā sakkena mama mahābhinikkhamanaṃ nikkhantabhāvo ñāto
bhavissatīti dvāraṃ vivaritvā paṇṇasālaṃ pavisitvā isipabbajjaṃ
pabbajitvā nikkhamitvā caṅkamaṃ otaritvā katipaye vāre aparāparaṃ
caṅkamitvā sesajanakāyaṃ pabbājetvā assamapadaṃ vicārento
taruṇaputtānaṃ itthīnaṃ majjhaṭṭhāne paṇṇasālaṃ adāsi. Tato anantaraṃ
mahallikitthīnaṃ tato anantaraṃ majjhimitthīnaṃ samantā parikkhipitvā
pana purisānaṃ adāsi. Atha eko rājā bārāṇasiyaṃ kira rājā

---------------------------------------------------------------------------------------------
page162.
Natthīti āgantvā alaṅkatapaṭiyattaṃ nagaraṃ oloketvā rājanivesanaṃ
āruyha tattha tattha ratanarāsiṃ disvā evarūpaṃ nagaraṃ pahāya pabbajitakālato
paṭṭhāya pabbajjā nāmesā uḷārā bhavissatīti surāsoṇḍe
maggaṃ pucchitvā hatthipālassa santikaṃ pāyāsi. Hatthipālo tassa
vanantaraṃ āgatabhāvaṃ ñatvā paṭimaggaṃ gantvā ākāse nisinno
parisāya dhammaṃ desetvā assamapadaṃ netvā sabbaparisaṃ pabbājesi.
Etenūpāyena aññepi cha rājāno pabbajiṃsu. Satta rājāno
bhoge chaḍḍayiṃsu. Chattiṃsayojaniko assamo nirantaro paripūri.
Yo kāmavitakkādīsu aññataraṃ vitakkesi. Mahāpuriso tassa dhammaṃ
desetvā brahmavihārabhāvanañceva kasiṇabhāvanañca ācikkhi. Te
yebhuyyena jhānābhiññā nibbattetvā tīsu koṭṭhāsesu dve koṭṭhāsā
brahmaloke nibbattiṃsu. Tatiyakoṭṭhāsaṃ tidhā katvā eko koṭṭhāso
brahmaloke nibbatti eko chakāmasaggesu. Eko isīnaṃ pāricariyaṃ
katvā manussaloke tīsu kulasampattīsu nibbatti. Evaṃ hatthipālassa
sāsanaṃ apagatanirayatiracchānayonipittivisayāsurakāyaṃ ahosi.
      Imasmiṃ tambapaṇṇidīpe paṭhavīcālakadhammaguttatthero katakaṇḍakāravāsī
phussadevatthero uparikaṇḍakamālakavāsī mahāsaṅgharakkhitatthero
mālayamahādevatthero bhaggirivāsī mahādevatthero gāmantapabbhāravāsī
mahāsivatthero kāḷavallimahāmaṇḍapavāsī mahānāgatthero kuddālasamāgamo
muggaphakkasamāgamo cullasuttasomasamāgamo

---------------------------------------------------------------------------------------------
page163.
Ayogharapaṇḍitasamāgamo hatthipālasamāgamo ca sabbapacchā nikkhantasadisā
ahesuṃ. Tenāha bhagavā
        abhittharetha kalyāṇe      pāpā cittaṃ nivāraye
        dandhañhi karato puññaṃ      pāpasmiṃ ramatī manoti.
      Kalyāṇaṃ turiteneva kātabbaṃ.
      Satthā imaṃ dhammadesanaṃ āharitvā evaṃ bhikkhave pubbepi
tathāgato mahābhinekkhammaṃ nikkhantoyevāti vatvā jātakaṃ samodhānesi
tadā esukārī rājā suddhodanamahārājā ahosi devī mahāmāyā
purohito kassapo brāhmaṇī bhaddakāpilānī ajapālo anuruddho
gopālo moggallāno assapālo sārīputto sesaparisā
buddhaparisā hatthipālo pana ahamevāti.
                   Hatthipālajātakaṃ niṭṭhitaṃ.
                        Terasamaṃ.
                    --------------
                       Ayogharajātakaṃ
      yamekarattiṃ paṭhamanti idaṃ satthā jetavane viharanto
mahābhinikkhamanaññeva ārabbha kathesi.
      Tadāpi hi so na bhikkhave idāneva pubbepi tathāgato
mahābhinekkhammaṃ nikkhantoyevāti vatvā atītaṃ āhari.
      Atīte bārāṇasiyaṃ brahmadatte rajjaṃ kārente brahmadattassa

---------------------------------------------------------------------------------------------
page164.
Rañño aggamahesī gabbhaṃ paṭilabhitvā laddhagabbhaparihārā pariṇatagabbhā
paccūsasamanantare puttaṃ vijāyi. Tassā purimabhave ekā sapatikā
tava jātaṃ jātaṃ pajaṃ khādituṃ labhissāmīti patthanaṃ ṭhapesi. Sā
kira sayaṃ vañjhā hutvā puttamātukodhena taṃ patthanaṃ katvā yakkhiniyoniyaṃ
nibbatti. Itarā rañño aggamahesī hutvā imaṃ puttaṃ vijāyi.
Sā yakkhinī tadā okāsaṃ labhitvā deviyā passantiyāva tuccharūpā
viya āgantvā taṃ dārakaṃ gahetvā palāyi. Devī yakkhinī me puttaṃ
gahetvā palāyīti mahāsaddena viravi. Itarāpi dārakaṃ mūlakandaṃ viya
murumurāyantī khāditvā deviyā hatthavikārādīni dassetvā tajjentī
pakkāmi. Rājā taṃ vacanaṃ sutvā yakkhiniyā kiṃ sakkā kātunti
tuṇhī ahosi. Puna deviyā vijāyanakāle daḷhaṃ ārakkhamakāsi.
Devī puna puttaṃ vijāyi. Yakkhinī āgantavā taṃpi khāditvā
gatā. Tatiyavāre tassā kucchiyaṃ mahāsatto paṭisandhiṃ gaṇhi.
Rājā mahājanaṃ sannipātetvā deviyā jātaṃ jātaṃ pajaṃ ekā
yakkhinī khādati kiṃ nukho kātabbanti pucchi. Atheko yakkhinī
nāma tālapaṇṇassa bhāyanti deviyā hatthapādesu tālapaṇṇaṃ
bandhituṃ vaṭṭatīti āha. Aparo yakkhinī nāma ayogharassa bhāyanti
ayogharaṃ kātuṃ vaṭṭatīti āha. Rājā sādhūti attano vijite
kammāre sannipātetvā ayogharaṃ kārethāti āṇāpetvā āyuttake
adāsi. Antonagareyeva ramaṇīye bhūmibhāge gehaṃ patiṭṭhāpesuṃ.
Thambhe ādiṃ katvā sabbe gehasambhārā ayomayāva ahesuṃ.

---------------------------------------------------------------------------------------------
page165.
Navahi māsehi ayomayaṃ mahantaṃ catusālaṃ niṭṭhānaṃ agamāsi. Taṃ
niccaṃ pajjalitapadīpasadisameva hoti. Rājā deviyā gabbhaparipākaṃ
ñatvā ayogharaṃ alaṅkārāpetvā taṃ ādāya ayogharaṃ pāvisi.
Sā tattha dhaññapuññalakkhaṇasampannaṃ puttaṃ vijāyi.
Ayogharakumārotvevassa nāmaṃ kariṃsu. Taṃ dhātīnaṃ datvā mahantaṃ ārakkhaṃ
saṃvidahitvā rājā deviṃ ādāya nagaraṃ padakkhiṇaṃ katvā
alaṅkatapāsādatalameva abhiruhi. Yakkhinīpi udakavāraṃ gantvā vessavaṇassa
udakaṃ vahantī jīvitakkhayaṃ pattā. Mahāsatto ayoghareyeva vaḍḍhitvā
viññutaṃ patto tattheva sabbasippāni uggaṇhi. Rājā ko me
puttassa vayappadesoti amacce pucchitvā soḷasavasso deva sūro
thāmasampanno yakkhasahassaṃpi paṭibāhituṃ samatthoti sutvā rajjamassa
dassāmi sakalanagaraṃ alaṅkārāpetvā ayogharato taṃ nīharitvā
ānethāti āha. Amaccā sādhu devāti dvādasayojanikaṃ bārāṇasiṃ
alaṅkārāpetvā sabbālaṅkārabhūsitaṃ maṅgalavāraṇaṃ ādāya tattha
gantvā kumāraṃ alaṅkaritvā hatthikkhandhe nisīdāpetvā deva kulasantakaṃ
alaṅkatanagaraṃ padakkhiṇaṃ katvā pitaraṃ kāsikarājānaṃ vandatha ajjeva
setacchattaṃ labhissathāti āhaṃsu. Mahāsatto nagaraṃ padakkhiṇaṃ
karonto ārāmarāmaṇeyyakaṃ vanapokkharaṇibhūmibhāgarāmaṇeyyakapāsāda-
rāmaṇeyyakādīni disvā cintesi mama pitā maṃ ettakaṃ kālaṃ
bandhanāgāre vasāpesi evarūpaṃ alaṅkatanagaraṃ daṭṭhuṃ nādāsi ko
nukho mayhaṃ dosoti amacce pucchi. Deva natthi tumhākaṃ doso

---------------------------------------------------------------------------------------------
page166.
Tumhākaṃ pana dve bhātike ekā yakkhinī khādi tena vo pitā
ayoghare vasāpesi ayogharena tumhākaṃ jīvitaṃ laddhanti. So
tesaṃ vacanaṃ sutvā cintesi ahaṃ dasa māse lohakumbhiniraye viya
gūthaniraye viya ca mātukucchimhi vasitvā mātukucchito nikkhantakālato
paṭṭhāya soḷasavassāni etasmiṃ bandhanāgāre vasiṃ bahi oloketuṃpi
na labhiṃ ussudaniraye khitto viya ahosiṃ yakkhiniyā hatthato
muttopi panāhaṃ neva ajaro na amaro kiṃ me rajjena rajje
ṭhitakālato paṭṭhāya dunnikkhamanaṃ hoti ajjeva mama pitaraṃ pabbajjaṃ
anujānāpetvā himavantaṃ pavisitvā pabbajissāmīti. So nagaraṃ
padakkhiṇaṃ katvā rājakulaṃ pavisitvā rājānaṃ vanditvā aṭṭhāsi.
Rājā tassa sarīrasobhaṃ oloketvā balavasinehena amacce olokesi.
Te kiṃ karoma devāti vadiṃsu. Puttaṃ me ratanarāsimhi ṭhapetvā tīhi
saṅkhehi abhisiñcitvā kāñcanamālaṃ setacchattañca ussāpethāti.
Mahāsatto pitaraṃ vanditvā na mayhaṃ rajjenattho ahaṃ pabbajissāmi
pabbajjaṃ me anujānāthāti  pitaraṃ paṭikkhipi. Tāta rajjaṃ
paṭikkhipitvā kiṃkāraṇā pabbajissasīti. Deva ahaṃ mātukucchimhi
dasa māse gūthaniraye viya vasitvā kucchito nikkhanto yakkhinibhayena
soḷasa vassāni bandhanāgāre vasanto bahi oloketuṃpi na labhiṃ
ussudaniraye khitto viya ahosiṃ yakkhiniyā hatthato muttomhi
na ajaro amaro homi maccu nāmesa sakkā kenaci jinituṃ
vañcetuṃ bhave ukkaṇṭhitosmi yāva me byādhijarāmaraṇāni

---------------------------------------------------------------------------------------------
page167.
Nāgacchanti tāvadeva pabbajitvā dhammaṃ carissāmi alaṃ me
rajjena anujānātha maṃ devāti vatvā pitu dhammaṃ desento āha
      yamekarattiṃ paṭhamaṃ       gabbhe vasati māṇavo
      abbhuṭṭhitova so yāti   sa gacchaṃ na nivattati.
                Na yujjhamānā na balena vassitā
                narā na jīranti na cāpi miyyare
                sabbaṃ hi taṃ jātijarāyupaddutaṃ
                tamme matī hoti carāmi dhammaṃ.
                Caturaṅginiṃ sena subhiṃsarūpaṃ
                jayanti raṭṭhādhipatī pasayha
                na maccuno jinitumussahanti
                tamme matī hoti carāmi dhammaṃ.
                Hatthīhi assehi rathehi pattīhi
                parivāritā muccare ekaccayā
                na maccuno bhañjitumussahanti
                tamme matī hoti carāmi dhammaṃ.
                Hatthīhi assehi rathehi pattīhi
                sūrā pabhiñjanti padhaṃsayanti
                na maccuno madditumussahanti
                tamme matī hoti carāmi dhammaṃ.

---------------------------------------------------------------------------------------------
page168.
                Mattā gajā bhinnagaḷā pabhinnā
                nagarāni maddanti janaṃ hananti
                na maccuno madditumussahanti
                tamme matī hoti carāmi dhammaṃ.
                Issāsino katahatthāpi dhīrā
                dūrepātī akkhaṇavedhinopi
                na maccuno vijjhitumussahanti
                tamme matī hoti carāmi dhammaṃ.
                Sarāni khiyyanti saselakānanā
                sabbaṃpi taṃ khiyyati dīghamantaraṃ
                sabbaṃ hi taṃ bhañjare kālapariyāyaṃ
                tamme matī hoti carāmi dhammaṃ.
                Sabbesaṃ evaṃ hi nārīnarānaṃ
                calācalaṃ pāṇabhunodha jīvitaṃ
                paṭova dhuttassa dumova kūlajo
                tamme matī hoti carāmi dhammaṃ.
                Dumapphalāneva patanti māṇavā
                daharā ca vuḍḍhā ca sarīrabhedā
                nāriyo narā majjhimaporisā ca
                tamme matī hoti carāmi dhammaṃ.

---------------------------------------------------------------------------------------------
page169.
                Nāyaṃ vayo tārakarājasannibho
                yadabbhatītaṃ gatamevadāni taṃ
                jiṇṇassa hī natthi ratī kuto sukhaṃ
                tamme matī hoti carāmi dhammaṃ.
                Yakkhā pisācā athavāpi petā
                kuppitā te assasanti manusse
                na maccuno assasitussahanti
                tamme matī hoti carāmi dhammaṃ.
                Yakkhe pisāce athavāpi pete
                kuppitepi te nijjhapanaṃ karonti
                na maccuno nijjhapanaṃ karonti
                tamme matī hoti carāmi dhammaṃ.
                Aparādhake dūsake heṭhake ca
                rājāno daṇḍenti viditvāna dosaṃ
                na maccuno daṇḍayitussahanti
                tamme matī hoti carāmi dhammaṃ.
                Aparādhakā dūsakā heṭhakā ca
                labhanti te rājino nijjhapetuṃ
                na maccuno nijjhapanaṃ karonti
                tamme matī hoti carāmi dhammaṃ.

---------------------------------------------------------------------------------------------
page170.
                Na khattiyopi na ca brāhmaṇopi
                na aḍḍhakā balavā tejavāpi
                na maccurājassa apekkhamatthi
                tamme matī hoti carāmi dhammaṃ.
                Sīho ca byaggho ca atho dīpiyo ca
                pasayha khādanti viphandamānaṃ
                na maccuno khāditumussahanti
                tamme matī hoti carāmi dhammaṃ.
                Māyākārā raṅgamajjhe karontā
                mohenti cakkhūni janassa tāvade
                na maccuno mohayitussahanti
                tamme matī hoti carāmi dhammaṃ.
                Āsīvisā kuppitā uggatejā
                ḍaṃsanti mārentipi te manusse
                na maccuno ḍaṃsitumussahanti
                tamme matī hoti carāmi dhammaṃ.
                Āsīvisā kuppitā yaṃ ḍaṃsanti
                tikicchakā tesa visaṃ haranti
                na maccuno duṭṭha visaṃ haranti
                tamme matī hoti carāmi dhammaṃ.

---------------------------------------------------------------------------------------------
page171.
                Dhammantarī vettaruṇo ca bhojo
                visāni hantvāna bhujaṅgamānaṃ
                suyyanti te kālakatā tatheva
                tamme matī hoti carāmi dhammaṃ.
                Vijjādharā ghoramadhīyamānā
                adassanaṃ osadhebhi vajanti
                na maccurājassa vajantadassanaṃ
                tamme matī hoti carāmi dhammaṃ.
                Dhammo have rakkhati dhammacāriṃ
                dhammo suciṇṇo sukhamāvahāti
                esānisaṃso dhamme suciṇṇe
                na duggatiṃ gacchati dhammacārī.
        Nahi dhammo adhammo ca     ubho samavipākino
        adhammo nirayaṃ neti       dhammo pāpeti suggatinti.
      Tattha yamekarattinti yebhuyyena sattā mātukucchimhi paṭisandhiṃ
gaṇhantā rattiṃ gaṇhanti tasmā evamāha. Ayaṃ panettha attho
yaṃ ekarattiṃ vā divaṃ vā paṭhamameva paṭisandhiṃ gahetvā mātukucchisaṅkhāte
gabbhe vasati. Māṇavoti satto kalalabhāvena patiṭṭhāsi.
Abbhuṭṭhitova so yātīti so māṇavo yathā nāma valāhakasaṅkhāto
abbho uṭṭhito nibbattito vāyuvegena hato paṭigacchati tatheva.

---------------------------------------------------------------------------------------------
page172.
        Paṭhamaṃ kalalaṃ hoti        kalalā hoti abbhudaṃ
        abbhudā jāyate pesi    pesiyā jāyate ghano
        ghanā ca sākhā jāyanti   kesā lomā nakhāpi ca
        yañcassa bhuñjati mātā    annaṃ pānañca bhojanaṃ
        tena so tattha yāpeti   mātukucchigato naroti.
Tattha imaṃ mātukucchiyaṃ kalalādibhāvaṃ mātukucchito ca nikkhanto
mandadasakādibhāvaṃ āpajjamāno sasataṃ samitaṃ gacchati. Sa gacchaṃ
na nivattatīti sacāyaṃ evaṃ gacchanto puna abbhudato kalalabhāvaṃ
pesiādito vā abbhudādibhāvaṃ vā khiḍḍādasakato mandadasakabhāvaṃ
vaṇṇadasakādito vā khiḍḍādasakādibhāvaṃ pāpuṇituṃ na nivattati.
Yathā pana so valāhako vātavegena sañcuṇṇiyamāno ahaṃ asukaṭṭhāne
nāma uṭṭhito puna nivattetvā tattheva gantvā pakatibhāvena ṭhassāmīti
na labhati yadassa gataṃ taṃ gatameva yaṃ antarahitaṃ taṃ antarahitameva
hoti. Tathā sopi kalalādibhāvena gacchamāno gacchateva
tasmiṃ tasmiṃ koṭṭhāse saṅkhārā purimānaṃ paccayā hutvā pacchato
anivattetvā tattha tattheva bhijjanti jarākāle saṅkhārā amhehi
esa pubbe yuvā thāmasampanno kato puna naṃ nivattetvā tattheva
karissāmāti na labhanti tattha tattheva antaradhāyantīti dasseti.
Na yujjhamānāti ubhato byuḷhe saṅgāme yujjhantā. Na balena
vassitāti na kāyabalena yodhabalena vā upagatā samannāgatā. Na
jīrantīti purimaṃ nakāraṃ āharitvā evarūpāpi narā na jīranti na

---------------------------------------------------------------------------------------------
page173.
Cāpi miyyareti attho veditabbo. Sabbamhi tanti mahārāja
sabbameva hi idaṃ pāṇamaṇḍalaṃ mahāyantena pīḷiyamānā ucchughaṭikā
viya jātiyā ca jarāya ca upaddutaṃ niccapīḷitaṃ. Taṃ me matī
hotīti tena kāraṇenapi mama pabbajitvā dhammaṃ carāmīti mati hoti
cittaṃ uppajjati. Caturaṅgininti hatthiādīhi caturaṅgehi samannāgataṃ.
Senaṃ subhiṃsarūpanti suṭṭhu bhiṃsanakajātikaṃ senaṃ. Jayantīti kadāci
ekacce rājāno attano senāya jayanti. Na maccunoti tepi
rājāno mahāsenassa maccuno senaṃ jayituṃ na ussahanti na
byādhijarāmaraṇāni maddituṃ sakkonti. Muccare ekaccayāti etehi
hatthiādīhi parivāritā ekacce paccāmittānaṃ hatthato muccanti maccuno
pana santikā muccituṃ na sakkonti. Pabhiñjantīti etehi hatthiādīhi
paccatthikarājūnaṃ nagarāni pabhiñjanti. Padhaṃsayantīti mahājanaṃ dhaṃsentā
vidhaṃsentā jīvitakkhayaṃ pāpenti. Na maccunoti tepi maraṇakāle
sampatte maccuno bhañjituṃ na sakkonti. Bhinnagaḷā pabhinnāti
tīsu ṭhānesu pabhinnā hutvā madaṃ gaḷantā paggharitamadāti attho.
Na maccunoti tepi mahāmaccuṃ maddituṃ na sakkonti. Issāsinoti
issāsā dhanuggahā. Katahatthāti susikkhitā. Dūrepātīti dūre
pātetuṃ samatthā. Akkhaṇavedhinoti aviruddhavedhino vijjuālokena
vijjhanasamatthā vā. Sarānīti anotattādīni mahāsarānipi khīyantiyeva.
Saselakānanāti sapabbatavanasaṇḍā mahāpaṭhavīpi khīyati. Sabbaṃ
hi tanti sabbamidaṃ saṅkhāragataṃ dīghamantaraṃ ṭhatvā khīyateva

---------------------------------------------------------------------------------------------
page174.
Kappuṭṭhānaggiṃ patvā mahāmerūpi aggimukhe madhusiṭṭhakaṃ viya vilīyateva.
Aṇumattopi saṅkhāro ṭhātuṃ na sakkoti. Kālapariyāyanti kālapariyāyaṃ
nassanakālavāraṃ patvā sabbaṃ bhañjare sabbaṃ saṅkhāragataṃ bhijjateva.
Tassa pakāsanatthaṃ sattasuriyasuttaṃ āharitabbaṃ. Calācalanti cañcalaṃ
sakabhāvena ṭhātuṃ asamattho nānābhāvavinābhāvo. Pāṇabhunodha jīvitanti
idha loke imesaṃ pāṇabhūtānaṃ jīvitaṃ. Paṭova dhuttassa dumova
kūlajoti surādhutto hi suraṃ disvāva udare bandhasāṭakaṃ datvā pivateva
nadīkūle jātadumova kūle lujjamāne lujjati yathā esa paṭo ca
dumo ca cañcalo evaṃ sattānaṃ jīvitaṃ devāti. Dumapphalānevāti
yathā pakkāni phalāni vātahatāni dumaggato bhūmiyaṃ patanti tatheva
ime māṇavā jarāvātena hatā jīvitā gaḷitvā maraṇapaṭhaviyaṃ patanti.
Daharāti antamaso kalalabhāve ṭhitāpi. Majjhimaporisāti nārīnarānaṃ
majjhe ṭhitā ubhatobyañjanakanapuṃsakā. Tārakarājasannibhoti yathā
tārakarājā kāḷapakkhe khīṇo pana juṇhapakkhe pūrati na evaṃ
sattānaṃ vayo. Sattānaṃ vayo hi yadabbhatītaṃ gatamevadāni taṃ na
tassa punāgamanaṃ atthi. Kuto ratīti jarājiṇṇassa kāmaguṇesu
ratipi natthi te paṭicca uppajjanakasukhaṃ kutoyeva. Yakkhāti
mahiddhikā yakkhā. Pisācāti paṃsupisācakā. Petāti pittivisayikā.
Assasantīti assāsavātena upahananti āvisantīti vā attho. Na
maccunoti maccuṃ pana tepi assāsena vā upahanituṃ āvisituṃ vā
na sakkonti. Nijjhāpanaṃ karontīti balikammavasena khamāpenti

---------------------------------------------------------------------------------------------
page175.
Pasādenti. Aparādhaketi rājāparādhakārake. Dūsaketi rajjadūsake.
Heṭhaketi sandhicchedādīhi lokaviheṭhake. Rājānoti rājāno.
Viditvāna dosanti dosaṃ jānitvā yathānurūpena daṇḍenti. Na
maccunoti tepi maccuṃ taṇḍayituṃ na sakkonti. Nijjhāpetunti
sakkhīhi attano niraparādhabhāvaṃ pakāsetvā pasādetuṃ. Na aḍḍhakā
balavā tejavāpīti ime aḍḍhā ayaṃ kāyabalañāṇabalehi balavā ayaṃ
tejavāti evaṃpi na maccurājassa apekkhamatthi ekasmiṃpi satte
apekkhā pemaṃ sineho natthi sabbamevābhimaddatīti dasseti.
Pasayhāti balakkārehi abhibhavitvā. Na maccunoti tepi maccuṃ
khādituṃ na sakkonti. Karontāti māyaṃ karontā. Mohentīti
abhūtaṃ bhūtaṃ katvā dassentā mohenti. Uggatejāti uggatena
visatejena samannāgatā. Tikicchakāti visavejjā. Dhammantarī
vettaruṇo ca bhojoti ete evaṃnāmakā vejjā. Ghoramadhīyamānāti
ghoraṃ nāma vijjaṃ adhiyantā. Osadhebhīti ghoraṃ vā gandhādiṃ vā
vijjaṃ sāvetvā osadhāni ādāya tehi osadhehi paccatthikānaṃ
adassanaṃ vajanti. Dhammoti sucaritadhammo. Rakkhatīti yena rakkhito
taṃ paṭirakkhati. Sukhanti chasu kāmasaggesu sukhaṃ āvahati pāpeti
paṭisandhivasena upaneti.
      Evaṃ mahāsatto catuvīsatiyā gāthāhi pitu dhammaṃ desetvā
mahārāja tumhākaṃ rajjaṃ tumhākameva hotu mayhaṃ iminā attho
natthi tumhehi saddhiṃ kathentameva maṃ byādhijarāmaraṇāni upagacchanti

---------------------------------------------------------------------------------------------
page176.
Tiṭṭhatha tumheti vatvā ayadāmaṃ chinditvā mattahatthī viya
kāñcanapañjaraṃ chinditvā sīhapotako viya kāme pahāya mātāpitaro
vanditvā nikkhami. Athassa pitā mamapi rajjena ko atthoti
rajjaṃ pahāya tena saddhiññeva nikkhami. Tasmiṃ nikkhamante
devīpi amaccāpi brāhmaṇagahapatikādayopīti sakalanagaravāsino gehāni
chaḍḍetvā nikkhamiṃsu. Samāgamo mahā ahosi. Parisā
dvādasayojanikā jātā. Taṃ ādāya mahāsatto himavantaṃ pāvisi.
Sakko tassa nikkhantabhāvaṃ ñatvā vissakammaṃ pesetvā dvādasayojanāyāmaṃ
sattayojanavitthāraṃ assamapadaṃ kāresi. Sabbe pabbajitaparikkhāre
paṭidāyāpesi. Ito paraṃ mahāsattassa pabbajjā ca
ovādadānañca brahmalokaparāyanatā ca parisāya anapāyagamanatā ca
sabbā heṭṭhā vuttanayeneva veditabbā.
      Satthā imaṃ dhammadesanaṃ āharitvā evaṃ bhikkhave pubbepi
tathāgato mahābhinekkhammaṃ nikkhantoyevāti vatvā jātakaṃ samodhānesi
tadā mātāpitaro mahārājakulāni ahesuṃ parisā buddhaparisā
ayogharapaṇḍito pana ahameva sammāsambuddhoti.
                   Ayogharajātakaṃ niṭṭhitaṃ.
                        Cuddasamaṃ.
                Iti vīsatinipātavaṇṇanā niṭṭhitā.
                     -------------

---------------------------------------------------------------------------------------------
page177.
                     Tiṃsatinipātavaṇṇanā
                       --------
                       kiṃchandajātakaṃ
      kiṃchando kimadhippāyoti idaṃ satthā jetavane viharanto
uposathakammaṃ ārabbha kathesi.
      Ekadivasaṃ hi satthā bahū upāsake ca upāsikāyo ca uposathike
dhammassavanatthāya āgantvā dhammasabhāyaṃ nisinne uposathikattha
upāsakāti pucchitvā āma bhanteti vutte sādhu vo kataṃ
uposathaṃ karontehi porāṇakā upaḍḍhuposathakammassa nissandena
mahantaṃ yasaṃ paṭilabhiṃsūti vatvā tehi yācito atītaṃ āhari.
      Atīte bārāṇasiyaṃ brahmadatto dhammena rajjaṃ kārento
saddho pasanno ahosi dānasīlauposathakammesu appamatto. So
sesepi amaccādayo dānādīsu samādapesi. Purohito panassa
parapiṭṭhimaṃsiko lañcakhādako kūṭavinicchayiko ahosi. Rājā
uposathadivase amaccādayo pakkosāpetvā uposathikā hothāti āha.
Purohito uposathaṃ na samādayi. Atha naṃ divā lañcaṃ gahetvā
kūṭaṭṭaṃ katvā upaṭṭhānaṃ āgataṃ rājā tumhe uposathikāti
amacce pucchanto tvaṃ ācariya uposathikoti pucchi. So āmāti

---------------------------------------------------------------------------------------------
page178.
Musāvādaṃ katvā pāsādā otari. Atha naṃ eko amacco nanu
tumhe na uposathikāti codesi. So āha ahaṃ velāyameva
bhuñjiṃ gehaṃ pana gantvā mukhaṃ vikkhāletvā uposathaṃ adhiṭṭhāya
sāyaṃ na bhuñjissāmi rattiṃ sīlaṃ rakkhissāmi evaṃ me
upaḍḍhuposathakammaṃ bhavissatīti. Sādhu ācariyāti. So gehaṃ gantvā
tathā akāsi. Punekadivasaṃ tasmiṃ vinicchaye nisinne aññatarā
sīlavatī itthī aṭṭaṃ karontī gharaṃ gantuṃ alabhamānā uposathakammaṃ
nātikkamissāmīti upakaṭṭhe kāle mukhaṃ vikkhāletuṃ ārabhi. Tasmiṃ
khaṇe brāhmaṇassa supakkānaṃ ambaphalānaṃ ambapiṇḍī āhariyittha.
So tassā uposathikabhāvaṃ ñatvā imāni khāditvā uposathikā
hohīti adāsi. Sā tathā akāsi. Ettakaṃ brāhmaṇassa kammaṃ.
      So aparabhāge kālaṃ katvā himavantappadese kosikigaṅgātīre
tiyojanike ambavane ramaṇīye bhūmibhāge sobhaggappatte kanakavimāne
alaṅkatasirisayane suttappabuddho viya nibbatti alaṅkatapaṭiyatto
uttamarūpadharo soḷasasahassadevakaññāparivāro. So rattiññeva
taṃ sirisampattiṃ anubhoti. Vimānakapetabhāvena hissa kammasarikkhako
vipāko ahosi. Tasmā aruṇe uggacchante ambavanaṃ pavisati.
Paviṭṭhakkhaṇeyevassa dibbattabhāvo antaradhāyi asītihatthatālakkhandhappamāṇo
attabhāvo nibbatti sakalasarīraṃ jhāyati supupphitakiṃsuko
viya ahosi. Dvīsu hatthesu ekekāva aṅgulī tattha
mahākuddālappamāṇā nakhā honti. Tehi nakhehi attanova piṭṭhimaṃsaṃ

---------------------------------------------------------------------------------------------
page179.
Phāletvā uddharitvā uddharitvā khādanto vedanāppatto mahāviravaṃ
viravanto dukkhaṃ anubhoti. Suriye atthaṅgate taṃ sarīraṃ antaradhāyi
dibbasarīraṃ nibbatti. Alaṅkatapaṭiyattā dibbanāṭakitthiyo
nānāturiyāni gahetvā parivārenti. So mahāsampattiṃ anubhavanto
ramaṇīye ambavane dibbapāsādaṃ abhiruhati. Iti so uposathikāya
itthiyā ambaphaladānassa nissandena tiyojanikaṃ ambavanaṃ paṭilabhati
lañcaṃ gahetvā kūṭaṭṭakaraṇassa nissandena pana piṭṭhimaṃsaṃ
uppāṭetvā khādi upaḍḍhuposathassa nissanadena yasaṃ anubhoti
soḷasasahassanāṭakitthīhi parivuto paricāresi. Tasmiṃ kāle bārāṇasirājā
kāmesu ādīnavaṃ disvā isipabbajjaṃ pabbajitvā adhogaṅgāya ramaṇīye
bhūmippadese paṇṇasālaṃ kāretvā uñchācariyāya yāpento vihāsi.
Athekadivasaṃ tamhā ambavanā mahāghaṭappamāṇaṃ ambapakkaṃ gaṅgāya
patitvā sotena vuyhamānaṃ tassa tāpasassa paribhogatitthābhimukhaṃ
āgami. So mukhaṃ dhovanto taṃ majjhe nadiyā āgacchantaṃ disvā
udakaṃ taranto gantvā ādāya assamapadaṃ āharitvā agyāgāre
ṭhapetvā satthakena phāletvā yāpanamattaṃ khāditvā sesaṃ kadalipaṇṇehi
paṭicchādetvā punappunaṃ divase divase yāva parikkhayā khādi.
Tasmiṃ pana khīṇe aññaṃ phalāphalaṃ khādituṃ nāsakkhi. Rasataṇhāya
bajjhitvā tameva ambapakkaṃ khādissāmīti nadītīraṃ gantvā nadiṃ
olokento ambaṃ alabhitvā na uṭṭhahissāmīti sanniṭṭhānaṃ katvā
nisīdi. So tattha nirāhāro ekadivasaṃ dve tīṇi catupañcachadivasāni

---------------------------------------------------------------------------------------------
page180.
Vātātapena parisussanto ambaṃ olokento nisīdi.
      Atha sattame divase nadīdevatā āvajjamānā taṃ kāraṇaṃ ñatvā
ayaṃ tāpaso taṇhāvasiko hutvā sattāhaṃ nirāhāro gaṅgaṃ
olokento nisīdi imassa ambapakkaṃ adātuṃ na yuttaṃ alabhanto
marissati dassāmissāti āgantvā gaṅgāya upari ākāse ṭhatvā
tena saddhiṃ sallapantī paṭhamaṃ gāthamāha
        kiṃchando kimadhippāyo     eko sammasi ghammani
        kiṃ patthayāno kiṃ esaṃ    kena atthena brāhmaṇāti.
      Tattha chandoti ajjhāsayo. Adhippāyoti cittaṃ. Sammasīti
acchasi. Ghammanīti gimhe. Esanti esanto. Brāhmaṇāti
pabbajitattā tāpasaṃ ālapati. Idaṃ vuttaṃ hoti brāhmaṇa tvaṃ
kimadhippāyo kiṃ cintento kiṃ patthento kiṃ gavesanto kenatthena
imasmiṃ gaṅgātīre gaṅgaṃ olokento nisinnoti.
       Taṃ sutvā tāpaso dasa gāthā abhāsi
        yathā mahā vāridharo     kumbho suparināhavā
        tathūpamaṃ ambapakkaṃ        vaṇṇagandharasuttamaṃ.
        Taṃ vuyhamānaṃ sotena     disvānāmalamajjhime
        pāṇībhi naṃ gahetvāna     agyāyatanamāhariṃ.
        Tato kadalipattesu       nikkhipitvā sayaṃ ahaṃ
        satthena taṃ vikappetvā   khuppipāsaṃ ahāsi me.

---------------------------------------------------------------------------------------------
page181.
        Sohaṃ apetadaratho        byanbhūtīto dukkhakkhamo
        assādaṃ nādhigacchāmi      phalesvaññesu kesuci.
        Sositvā nūna maraṇaṃ       taṃ mamaṃ āvahissati
        ambaṃ yassa phalaṃ sādhu      madhuraggaṃ manoramaṃ.
        Yamuddhariṃ vuyhamānaṃ        udadhismā mahaṇṇave
        akkhātaṃ te mayā sabbaṃ    yasmā upavasāmahaṃ.
        Rammaṃ paṭinisinnosmi       puthulomāyutā puthū
        tañca kho meva akkhāhi    attānamapalāyinī.
        Kā vā tvamasi kalyāṇī    kissa vā tvaṃ sumajjhime
        rūpapaṭṭaplamatthīva         byagghīva girisānugā.
        Yā santi nāriyo devesu  devānaṃ paricārikā
        yā vā manussalokasmiṃ     rūpenanvāgatitthiyo.
        Rūpena te sadisī natthi     devagandhabbamānuse
        puṭṭhāsi me cārupubbaṅgī   brūhi nāmañca bandhaveti.
      Tattha vāridharo kumbhoti udakaghaṭo. Suparināhavāti susaṇṭhāno.
Vaṇṇagandharasuttamanti vaṇṇagandharasehi uttamaṃ. Disvānāti disvā.
Amalamajjhimeti nimmalamajjhe. Devataṃ ālapanto evamāha.
Pāṇībhīti hatthehi. Agyāyatanamāharinti attano aggihuttasālaṃ
āhariṃ. Vikappetvāti vicchinditvā. Vikantetvātipi pāṭho.
Khādinti pāṭhaseso. Ahāsi meti taṃ jivhagge ṭhapitamattameva
sattarasaharaṇisahassāni pharitvā mama khuddañca pipāsañca hari.

---------------------------------------------------------------------------------------------
page182.
Apetadarathoti vigatakāyacittadaratho. Surasabhojanaṃ bhuñjantassa viya
hi tassa taṃ sabbadarathaṃ apāhari. Byantībhūtoti tassa
ambapakkassa vigatanto jāto parikkhīṇaambapakko hutvāti attho.
Dukkhakkhamoti dukkhena asātena kāyakkhamena ceva cittakkhamena ca
samannāgato. Aññesu pana kadalipanasādīsu phalesu parittakaṃpi
assādaṃ nādhigacchāmi sabbāni me jivhāya ṭhapitamattāni tittakāneva
sampajjantīti dīpeti. Sositvāti nirāhāratāya sositvā
sukkhāpetvā. Taṃ mamanti taṃ mama. Yassāti yaṃ assa yaṃ hotīti
attho. Idaṃ vuttaṃ hoti yaṃ phalāphalaṃ mama sādhu ahosi.
Vuyhamānanti nadīgambhīraputhulaudakakkhandhasaṅkhāte mahaṇṇave vuyhamānaṃ.
Tato udadhismā uddhariṃ taṃ ambaṃ mama maraṇaṃ āvahissatīti
maññāmi. Mayhaṃ hi taṃ alabhantassa jīvitaṃ appavattissatīti.
Upavasāmīti khuppipāsāhi upahato vasāmi. Rammaṃ paṭinisinnosmīti
ramaṇīyaṃ nadiṃ paṭi ahaṃ nisinno. Puthulomāyutā puthūti ayaṃ nadī
puthulomehi macchehi āyutā puthū vipulā api nāma me ito
sotthi bhaveyyāti adhippāyo. Apalāyinīti apalāyitvā. Mama
sammukhā ṭhiteti taṃ devataṃ ālapati. Apalāminītipi pāṭho.
Malāparahite anavajjasarīreti attho. Kissa vāti kissa vā kāraṇena
idhāgamāsīti pucchati. Rūpapaṭṭaplamatthīvāti puthupālimatthakāñcanapattasadisī.
Byagghīvāti līlāvilāsena taruṇabyaggharājapotikā viya.
Devānanti channaṃ kāmāvacaradevānaṃ. Yā vā manussalokasminti

---------------------------------------------------------------------------------------------
page183.
Yā vā manussaloke. Rūpenanvāgatitthiyoti rūpena anvāgatā
itthiyo. Natthīti attano sambhāvanāya evamāha. Tava
rūpasadisāya nāma na bhavitabbanti hissa adhippāyo. Gandhabbamānuseti
mūlagandhādinissitesu gandhabbesu ca manussaloke ca. Cārupubbaṅgīti
cārunā pubbaṅgena ūrulakkhaṇena samannāgate. Nāmañca bandhaveti
attano nāmagottañca bandhave ca mayhaṃ akkhāhīti vadati.
      Tato devatā aṭṭha gāthā abhāsi
        yaṃ tvaṃ paṭinisinnosi      rammaṃ brāhmaṇa kosikiṃ
        sāhaṃ bhūsālayā vutthā    varavārivahoghavā.
        Nānādumagaṇākiṇṇā      bahukā girikandarā
        mameva sammukhā honti    abhisandanti pāvuse.
        Atho bahū vanatodā      nīlavārivahindharā
        bahukā nāgacittodā     abhisandanti vārinā.
        Tā ambajambūlabujā      nipātālamudumbarā
        bahūni phalajātāni        āvahanti abhiṇhaso.
        Yaṃ kiñci ubhato tīre     phalaṃ patati ambuni
        asaṃsayantaṃ sotassa       phalaṃ hoti vasānugaṃ.
        Etadaññāya medhāvī     puthupaññā suṇohi me
        mā rocaya abhisaṅgaṃ      paṭisedha janādhipa.
        Na vāhaṃ vuddhavaṃ maññe    yaṃ tvaṃ raṭṭhābhivaḍḍhana
        ācayamāno rājisi      maraṇaṃ abhikaṅkhasi.

---------------------------------------------------------------------------------------------
page184.
        Tassa jānanti pitaro     gandhabbāva sadevakā
        ye vāpi isayo loke   saññatattā tapassino
        asaṃsayante jānanti      paṭṭhabhūtā yasassinoti.
      Tattha kosikinti yaṃ tvaṃ brāhmaṇa rammaṃ kosikigaṅgaṃ
paṭinisinnosi. Bhūsālayā vutthāti bhūse caṇḍasote ālayo yassa vimānassa
tasmiṃ adhivatthā. Gaṅgaṭṭhakavimānavāsinīti attho. Varavārivahoghavāti
varavārivahena oghena samannāgatā. Sammukhāti vuttappakārā
girikandarā maṃ sammukhaṃ karonti ahaṃ tāsaṃ pāmokkhā homīti dasseti.
Abhisandantīti pavattanti. Tato tato āgantvā maṃ kosikigaṅgaṃ
pavisantīti attho. Vanatodāti na kevalaṃ kandarāva athakho bahū
vanatodā tamhā vanamhā udakānipi bahūni pavisanti. Nīlavārivahindharāti
maṇivaṇṇena nīlena vārinā yutte udakakkhandhasaṅkhāte
vahe dhārentiyo. Nāgacittodāti nāgānaṃ cittakārena vaṇṇasaṅkhātena
udakena samannāgatā. Vārināti evarūpā hi bahū nadiyo
maṃ vārināva abhisandanti paripūrentīti dasseti. Tāti tā nadiyo.
Āvahantīti etāni ambādīni ākaḍḍhanti. Sabbāni hi etāni
upayogatthe paccattavacanāni. Athavā tāti upayogabahuvacanaṃ.
Āvahantīti imāni ambādīni tā nadiyo ākaḍḍhanti upagacchantīti
attho. Evaṃ upagatāni pana mama sotaṃ pavisantīti adhippāyo.
Sotassāti yaṃ ubhato tīre jātarukkhehi phalaṃ ambuni patati sabbaṃ taṃ
mama sotasseva vasānugataṃ hoti natthettha saṃsayoti. Evaṃ

---------------------------------------------------------------------------------------------
page185.
Ambapakkassa nadīsotena āgamanakāraṇaṃ kathesi. Medhāvī puthupaññāti
ubhayaṃ ālapanameva. Mā rocayāti evaṃ taṇhābhisaṅgaṃ mā rocaya.
Paṭisedhāti paṭisedhehi. Tanti rājānaṃ ovadati. Vuddhavanti
paññāvuddhabhāvaṃ paṇḍitabhāvaṃ. Raṭṭhābhivaḍḍhanāti raṭṭhassa abhivaḍḍhana.
Ācayamānoti maṃsalohitena āciyanto vuddhanto taruṇova hutvāti
attho. Rājisīti taṃ ālapati. Idaṃ vuttaṃ hoti yaṃ tvaṃ nirāhāratāya
sussamāno taruṇova samāno ambalobhena maraṇaṃ abhikaṅkhasi
na ve ahaṃ tava idaṃ paṇḍitabhāvaṃ maññāmīti. Tassāti yo puggalo
taṇhāvasiko hoti tassa taṇhāvasikabhāvaṃ. Pitaroti saṅkhaṃ gatā
brahmāno ca saddhiṃ kāmāvacaradevehi gandhabbā ca vuttappakārā
dibbacakkhukā isayo ca asaṃsayaṃ jānanti. Anacchariyañcetaṃ yante
iddhimanto jāneyyuṃ asuko nāma taṇhāvasiko hotīti puna
tesaṃ bhāsamānānaṃ vacanaṃ sutvā yepi tesaṃ paṭṭhabhūtā yasassino
paricārakā tepi jānanti pāpakammaṃ karontassa hi raho nāma
natthīti tāpasassa saṃvegaṃ uppādentī evamāha.
      Tato tāpaso catasso gāthā abhāsi
                evaṃ viditvā vidū sabbadhammaṃ
                viddhaṃsanaṃ cavanaṃ jīvitassa
                na vīyatī tassa narassa pāpaṃ
                sace na ceteti vadhāya tassa.

---------------------------------------------------------------------------------------------
page186.
        Isipūgasamaññāte          evaṃ lokyā viditā sati
        anariyaṃ parisaṃbhāse         pāpakammaṃ jigiṃsasi.
        Sace ahaṃ marissāmi        tīre te puthusussoṇi
        asaṃsayante asi loko      mayi pete āgamissati.
        Tasmāhi pāpakaṃ kammaṃ       rakkhassu ca sumajjhime
        mā tvaṃ sabbo jano pacchā  pakvakkhāsi mayī mateti.
      Tattha evaṃ viditvāti yathā ahaṃ sīlañca aniccatañca jānāmi
evaṃ jānitvā ṭhitassa. Vidūti viññuno. Sabbadhammanti sabbaṃ
sucaritadhammaṃ. Tividhasucaritañhi idha sabbadhammoti adhippetaṃ.
Viddhaṃsananti bhaṅgaṃ. Cavananti cutiṃ. Jīvitassāti āyuno. Idaṃ vuttaṃ
hoti evaṃ viditvā ṭhitassa hi paṇḍitassa sabbaṃ sucaritadhammaṃ
jīvitassa ca aniccataṃ jānantassa evarūpassa narassa pāpaṃ na viyati
na vaḍḍhati. Sace na ceteti vadhāya tassāti sukhaṃ gatassa parapuggalassa
vadhāya na ceteti na ca vikappeti neva parapuggalaṃ nāpissa santakaṃ
vināseti ahañca kassaci vadhāya acintetvā kevalaṃ ambapakke
ālayaṃ katvā gaṅgaṃ olokento nisinnosmi tvaṃ olokentī mayhaṃ
kinnāma akusalaṃ passasīti. Isipūgasamaññāteti isigaṇena suṭṭhu
aññāte isīnaṃ sammate. Evaṃ lokyāti tvaṃ nāma pāpavāhanena
lokassa hitāti evaṃ viditvā. Satīti sati sobhaṇe uttameti
ālapanametaṃ. Anariyaṃ parisaṃbhāseti tassa jānanti pitaroti ādikāya
asundarāya paribhāsāya samannāgate. Jigiṃsasīti mayi pāpe asaṃvijjantepi

---------------------------------------------------------------------------------------------
page187.
Maṃ evaṃ paribhāsantī ca maraṇaṃ ajjhupekkhantī ca attano pāpakammaṃ
gavesasi uppādesi. Tīre teti tava tīre. Puthusussoṇīti puthulāya
sundarāya soṇiyā samannāgate. Peteti ambapakkaṃ alabhitvā
paralokagate mateti attho. Pakvakkhāsīti akkosi garahi nandi.
Pakkhatthāsītipi pāṭho.
      Taṃ sutvā devadhītā pañca gāthā abhāsi
                aññātametaṃ avisayhasāhi
                attānaṃ ambañca dadāmi te taṃ
                yo duccaje kāmaguṇe pahāya
                santiñca dhammañca adhiṭṭhitosi.
        Yo hitvā pubbasaṃyogaṃ      pacchāsaṃyojaneṭṭhiko
        adhammañceva carati         pāpañcassa pavaḍḍhati.
        Ehi taṃ pāpayissāmi       kāmaṃ appossuko bhava
        upānayissāmi tīraṃ tasmiṃ     viharāhi anussuko.
        Taṃ puppharasamattehi         vaṅkaṅgebhi arindama
        koñcā mayūrā diviyā      koyaṭṭhimadhusāliyā
        kujjitā haṃsapūgebhi         kokilettha pabodhare.
        Ambettha vippasūnaggā      palālakhalasannibhā
        kosumbhasalaḷānīpā         pakkatālavilambinoti.
      Tattha aññātametanti garahā te bhavissatīti vadanto
ambapakkatthāya vadasīti etaṃ kāraṇaṃ mayā aññātaṃ. Avisayhasāhīti

---------------------------------------------------------------------------------------------
page188.
Rājāno nāma dussāhaṃ sahanti tena taṃ ālapantī evamāha.
Attānanti taṃ āliṅgitvā ambavanaṃ nayantī attānañca te dadāmi
tañca ambaṃ. Kāmaguṇeti kāñcanamālasetacchattapaṭimaṇḍite
vatthukāme. Santiñca dhammañcāti dussīlavūpasamasantisaṅkhātaṃ sīlañceva
sucaritadhammañca. Adhiṭṭhitosīti yo tvaṃ ime guṇe upagatosi
etesu ca patiṭṭhitosīti attho. Pubbasaṃyoganti purimabandhanaṃ.
Pacchāsaṃyojaneti pacchimabandhane. Idaṃ vuttaṃ hoti ambho tāpasa
yo mahantaṃ rajjasirivibhavaṃ pahāya ambapakkamatte rasataṇhāya bajjhitvā
vātātapaṃ agaṇetvā nadītīre sussamānopi nisīdi so mahāsamuddaṃ
taritvā velante saṃsīdanapuggalasadiso yo puggalo rasataṇhāvasiko
hutvā adhammañceva carati rasataṇhāvasena kayiramānaṃ pāpañcassa
pavaḍḍhatīti. Iti sā tāpasaṃ garahantī evamāha. Kāmaṃ appossuko
bhavāti ekaṃseneva ambapakke nirālayo ahosi. Tasminti sītale
ambavane. Tanti evaṃ vadamānāva devatā tāpasaṃ āliṅgitvā
ure nipajjāpetvā ākāse pakkhantā tiyojanikaṃ dibbaambavanaṃ
disvā sakuṇasaddañca sutvā tāpasassa ācikkhantī tanti evamāha.
Puppharasamattehīti puppharasena mattehi. Vaṅkaṅgebhīti vaṅkagīvehi
sakuṇehi abhināditanti attho. Idāni te sakuṇe ācikkhantī
koñcāti ādimāha. Tattha diviyāti dibyā. Koyaṭṭhimadhusāliyāti
koyaṭṭhisakuṇā nāma suvaṇṇasāliyā sakuṇā ca ete dibbasakuṇā
ettha vasantīti dasseti. Kujjitā haṃsapūgebhīti haṃsagaṇehi upakujjitā

---------------------------------------------------------------------------------------------
page189.
Viravasaṅghaṭṭitā. Kokilettha pabodhareti ettha ambavane kokilā
vasanti sattānaṃ pabodhenti ñāpenti. Ambetthāti ambā ettha.
Vippasūnaggāti phalabhārena onamitasākhaggā. Palālakhalasannibhāti
pupphasannicayena sālipalālakhalasadisā. Pakkatālavilambinoti
pakkatālaphalavilambino evarūpā ca rukkhā ettha atthīti ambavanaṃ vaṇṇeti.
      Vaṇṇayitvā ca pana tāpasaṃ tattha otāretvā imasmiṃ
ambavane ambāni khādanto attano taṇhaṃ pūrehīti vatvā
pakkāmi. Tāpaso ambāni khāditvā taṇhaṃ pūretvā visamitvā
ambavane vicaranto taṃ petaṃ dukkhaṃ anubhavantaṃ disvā kiñci vattuṃ
nāsakkhi. Suriye pana atthaṅgate taṃ nāṭakitthīparivāritaṃ dibbasampattiṃ
anubhavamānaṃ disvā tisso gāthā abhāsi
        mālī tirīṭi kāyurī      aṅgadī candanussado
        rattiṃ tvaṃ paricāresi    divā vedesi vedanaṃ.
        Soḷasitthīsahassāni      yā temā paricārikā
        evaṃ mahānubhāvosi     abbhūto lomahaṃsano.
        Kiṃ kammamakari pubbe     pāpaṃ attadukkhāvahaṃ
        yaṃ karitvā manussesu    piṭṭhimaṃsāni khādasīti.
     Tattha mālīti dibbamāladharo. Tirīṭīti dibbaveṭṭhanadharo.
Kāyurīti dibbābharaṇapaṭimaṇḍito. Aṅgadīti dibbaaṅgadena samannāgato.
Candanussadoti dibbacandanena vilitto. Paricāresīti indriyāni
dibbavisayesu cāresi. Divāti divā pana mahādukkhaṃ anubhosi.

---------------------------------------------------------------------------------------------
page190.
Yā temāti yā te imā. Abbhūtoti manussaloke abbhūtapubbo.
Lomahaṃsanoti ye taṃ passanti tesaṃ lomāni haṃsanti. Pubbeti
purimabhave. Attadukkhāvahanti attano dukkhāvahaṃ. Manussesūti yaṃ
manussaloke katvā idāni attano piṭṭhimaṃsāni khādasīti pucchati.
      Peto taṃ sañjānitvā tumhe maṃ na jānātha tumhākaṃ
purohito ahosiṃ idaṃ me rattiṃ sukhānubhavanaṃ tumhe nissāya katassa
upaḍḍhuposathassa nissandena laddhaṃ divā dukkhānubhavanaṃ pana mayā
katapāpasseva nissandena ahaṃ hi tumhehi vinicchaye ṭhapito
kūṭaṭṭaṃ katvā lañcaṃ gahetvā parapiṭṭhimaṃsiko hutvā tassa divā
katassa kammassa nissandena idaṃ dukkhaṃ anubhavāmīti vatvā gāthādvayamāha
        ajjhenāni paṭiggayha     kāmesu giddhito ahaṃ
        acariṃ dīghamaddhānaṃ        paresaṃ ahitāyahaṃ.
        Yo piṭṭhimaṃsiko hoti     evaṃ ukkacca khādati
        yathāhamajja khādāmi      piṭṭhimaṃsāni attanoti.
      Tattha ajjhenānīti vede. Paṭiggayhāti paṭiggahetvā
adhisayitvā. Acarinti paṭipajjiṃ. Ahitāyahanti atthanāsanāya ahaṃ.
Yo piṭṭhimaṃsikoti yo puggalo paresaṃ piṭṭhimaṃsakhādako pisuṇo
hoti. Ukkaccāti ukkantetvā.
      Idañca pana vatvā tāpasaṃ pucchi tumhe kathaṃ idhāgatāti.
Tāpaso sabbaṃ vitthāretvā kathesi. Idāni ca bhante idheva
vasissatha gamissathāti. Na vasissāmi assamapadañceva

---------------------------------------------------------------------------------------------
page191.
Gamissāmīti. Peto sādhu bhante ahaṃ vo nivaddhaṃ ambapakkena
upaṭṭhahissāmīti vatvā attano ānubhāvena assamapadeyeva otāretvā
anukkaṇṭhantā idheva vasathāti paṭiññaṃ gahetvā gato. Tato
paṭṭhāya nivaddhaṃ ambapakkena upaṭṭhahi. Tāpaso taṃ paribhuñjanto
kasiṇaparikammaṃ katvā jhānābhiññā nibbattetvā brahmalokaparāyano
ahosi.
      Satthā upāsakānaṃ idaṃ dhammadesanaṃ āharitvā saccāni
pakāsetvā jātakaṃ samodhānesi. Saccapariyosāne keci sotāpannā
ahesuṃ keci sakadāgāmino ahesuṃ keci anāgāmino ahesuṃ.
Tadā devadhītā uppalavaṇṇā ahosi. Tāpaso pana ahamevāti.
                    Kiṃchandajātakaṃ niṭṭhitaṃ.
                         Paṭhamaṃ.
                    --------------
                        Kumbhajātakaṃ
      ko pāturāsīti idaṃ satthā jetavane viharanto visākhāya
sahāyikā surāpītā pañcasatā itthiyo ārabbha kathesi.
      Sāvatthiyaṃ kira surāchaṇe saṅghuṭṭhe tā pañcasatā itthiyo
sāmikānaṃ chaṇe kīḷāyamānānaṃ tikkhasuraṃ paṭiyādetvā chaṇaṃ
kīḷissāmāti sabbāpi visākhāya santikaṃ gantvā sahāyike chaṇaṃ
karissāmāti vatvā ayaṃ surāchaṇo ahaṃ suraṃ na pivissāmīti

---------------------------------------------------------------------------------------------
page192.
Vutte tumhe sammāsambuddhassa dānaṃ detha mayaṃ chaṇaṃ karissāmāti
āhaṃsu. Sā sādhūti sampaṭicchitvā uyyojetvā satthāraṃ
nimantāpetvā mahādānaṃ datvā bahugandhamālaṃ ādāya sāyaṇhasamaye
dhammakathaṃ sotuṃ tāhi parivutā jetavanaṃ agamāsi. Tā panitthiyo
suraṃ pivamānāva tāya saddhiṃ gantvā dvārakoṭṭhake ṭhatvā suraṃ
pivitvāva tāya saddhiṃ satthu santikaṃ agamaṃsu. Visākhā satthāraṃ
vanditvā ekamantaṃ nisīdi. Itarāsu ekaccā satthu santikeyeva
nacciṃsu ekaccā hatthakukkuccapādakukkuccā kalahaṃ kariṃsu. Satthā
tāsaṃ saṃvegajananatthāya bhamukalomato raṃsiyo visajjesi. Andhakāratimisā
ahosi. Tā bhītatasitā maraṇabhayatajjitā ahesuṃ. Tena tāsaṃ
surā jiṇṇā. Satthā nisinnapallaṅke antarahito sinerumuddhani
ṭhatvā uṇṇālomato raṃsiṃ visajjesi. Candasuriyasahassuggamanaṃ viya
ahosi. Satthā tattha ṭhitova tāsaṃ saṃvegajananatthāya
        ko nu hāso kimānando     niccaṃ pajjalite sati
        andhakārena onaddhā       padīpaṃ na gavesathāti
imaṃ gāthamāha. Gāthāpariyosāne tā pañcasatāpi sotāpattiphale
patiṭṭhahiṃsu. Satthā āgantvā gandhakuṭichāyāya buddhāsane nisīdi.
Atha naṃ visākhā vanditvā bhante idaṃ hirottappabhedakaṃ surāpānannāma
kadā uppannanti pucchi. So tassā ācikkhanto atītaṃ āhari.
      Atīte bārāṇasiyaṃ brahmadatte rajjaṃ kārente eko
kāsikaraṭṭhavāsī suro nāma vanacarako bhaṇḍaṃ pariyesanatthāya himavantaṃ

---------------------------------------------------------------------------------------------
page193.
Agamāsi. Tattheko rukkho uggantvā porisamatte ṭhāne tidhākappo
ahosi. Tassa tiṇṇaṃ kappānaṃ antare cāṭippamāṇo āvāṭo
ahosi. So deve vassante udakena pūrito taṃ parivāretvā
harītakī āmalakī maricagaccho ca ahesuṃ. Tesaṃ pakkāni vaṇṭakato
phalāni chinditvā tattha patanti. Tassāvidūre sayañjātasālī.
Tato ca suvakā sālisīsāni āharitvā tasmiṃ rukkhe nisīditvā
khādanti. Tesaṃ khādamānānaṃ sālīpi taṇḍulāpi tattha patanti.
Iti taṃ udakaṃ suriyātapena paccamānaṃ rasaṃ lohitavaṇṇaṃ ahosi.
Nidāghasamaye pipāsitā sakuṇagaṇā taṃ pivitvā mattā parivattetvā
rukkhamūle patiṃsu thokaṃ niddāyitvā vikujjamānā pakkamanti.
Rukkhasunakhamakkaṭādīsupi eseva nayo. Vanacarako taṃ disvā sace idaṃ
visaṃ bhaveyya ime mareyyuṃ ime pana thokaṃ niddāyitvā yathāsukhaṃ
gacchanti nayidaṃ visanti. So sayaṃ pivitvā matto hutvā maṃsaṃ
khāditukāmo ahosi. Tato aggiṃ katvā pajjalitvā rukkhamūle
patite sakuṇe tittirakukkuṭādayo māretvā maṃsaṃ aṅgāre pacitvā
ekena hatthena naccanto ekena maṃsaṃ khādanto ekāhaṃ dvīhaṃ tattheva
ahosi. Tato pana avidūre eko varuṇo nāma tāpaso vasati.
Vanacarako aññathāpi tassa santikaṃ gacchati. Athassa etadahosi
idaṃ pānaṃ tāpasena saddhiṃ pivissāmīti. So ekaṃ veḷunāḷikaṃ
pūretvā pakkamaṃsena saddhiṃ āharitvā paṇṇasālaṃ gantvā bhante

---------------------------------------------------------------------------------------------
page194.
Imaṃ pānaṃ pivathāti vatvā ubhopi maṃsaṃ khādantā pivisu. Iti
surena ca varuṇena ca diṭṭhattā tassa pānassa surāti ca varuṇīti
ca nāmaṃ jātaṃ.
      Te ubhopi attheso upāyoti veḷunāḷiyo pūretvā
kājenādāya paccantanagaraṃ gantvā pānakārakā nāma āgatāti
rañño ārocesuṃ. Rājā ne pakkosāpesi. Te tassa pānaṃ
upanesuṃ. Rājā dve tayo vāre pivitvā majji. Tassa taṃ
ekāhadvīhamattameva ahosi. Atha ne aññaṃpi atthīti pucchi.
Atthi devāti. Kuhinti. Himavante devāti. Tenahi
ānethāti. Te gantvā ekadve vāre ānetvā nivaddhaṃ gantuṃ
na sakkhissāmāti sabbasambhāre sallakkhetvā tassa rukkhatacādīni
gahetvā sabbasambhāre pakkhipitvā nagare suraṃ kariṃsu. Nāgarā
suraṃ pivitvā pamādaṃ āpannā duggatā ahesuṃ. Nagaraṃ suññaṃ
viya ahosi. Tena pānakārakā tato palāyitvā bārāṇasiṃ gantvā
pānakārakā āgatāti ārocesuṃ. Rājā ne pakkosāpetvā
paribbayaṃ adāsi. Tatthāpi suraṃpi akaṃsu. Taṃpi nagaraṃ tatheva
vinassati. Tato palāyitvā sāketaṃ gantvā tato sāketato
sāvatthiṃ agamaṃsu. Tadā sāvatthiyaṃ sabbamitto nāma rājā ahosi.
So tesaṃ saṅgahaṃ katvā kena vo atthoti pucchitvā sambhāramūlena
ceva sālipiṭṭhena ca pañcahi cāṭisatehīti vutte sabbaṃ dāpesi.
Te pañcasu cāṭisatesu suraṃ saṇṭhapetvā mūsikabhayena cāti

---------------------------------------------------------------------------------------------
page195.
Rakkhanatthāya ekekāya cāṭiyā santike ekekaṃ viḷāraṃ bandhiṃsu. Te
paccitvā uttaraṇakāle cāṭikucchīsu paggharantaṃ suraṃ pivitvā mattā
niddāyiṃsu. Mūsikā āgantvā tesaṃ kaṇṇanāsikadāṭhikanaṅguṭṭhe
khāditvā agamaṃsu. Viḷārā suraṃ pivitvā matāti āyuttakapurisā
rañño ārocesuṃ. Rājā visakārakā ete bhavissantīti
dvinnaṃpi janānaṃ sīsāni chindāpesi. Te suraṃ pivitvā madhuraṃ
devāti viravantāva mariṃsu. Rājā te mārāpetvā cāṭiyo
bhindathāti āṇāpesi. Viḷārāpi surāya jiṇṇāya uṭṭhahitvā
kīḷantā vicariṃsu. Te disvā rañño ārocayiṃsu. Rājā sace
visaṃ assa te mareyyuṃ madhurena tena bhavitabbaṃ pivissāmi
nanti nagaraṃ alaṅkārāpetvā rājaṅgaṇe maṇḍapaṃ kārāpetvā
alaṅkatamaṇḍape samussitasetacchatte rājapallaṅke nisīditvā
amaccagaṇaparivuto suraṃ pātuṃ ārabhi.
      Tadā sakko devarājā ke nukho mātāpitupaṭṭhānādīsu
appamattā tīṇi sucaritāni pūrentīti lokaṃ voloketvā taṃ rājānaṃ
suraṃ pātuṃ nisinnaṃ disvā sacāyaṃ suraṃ pivissati sakalajambūdīpo
nassissati yathā na pivati tathā naṃ karissāmīti ekaṃ surāpuṇṇaṃ
kumbhaṃ hatthatale ṭhapetvā brāhmaṇavesenāgantvā rañño
sammukhaṭṭhāne ākāseyeva ṭhatvā imaṃ kumbhaṃ kīṇatha imaṃ kumbhaṃ
kīṇathāti āha. Sabbamittarājā taṃ tathā vadantaṃ ākāse ṭhitaṃ
disvā kuto nukho brāhmaṇo āgacchatīti tena saddhiṃ sallapento

---------------------------------------------------------------------------------------------
page196.
Tisso gāthā abhāsi
                ko pāturāsī tidivā nabhamhi
                obhāsayaṃ saṃvariṃ candimāva
                gattehi te rasmiyo niccharanti
                sateritā vijjurivantalikkhe.
                So chinnavātaṃ kamasi aghamhi
                vehāsayaṃ gacchasi tiṭṭhasi ca
                iddhī nu te vatthukatā subhāvitā
                anaddhagūnamasi devatānaṃ.
                Vehāsayaṃ kamamāgamma tiṭṭhasi
                kumbhaṃ kiṇāthāti yametamatthaṃ
                ko vā tuvaṃ kissa vatāya kumbho
                akkhāhi me brāhmaṇa etamatthanti.
      Tattha ko pāturāsīti kuto pātubhūtosi kuto āgatosīti
attho. Tidivā nabhamhīti kiṃ tāvatiṃsabhavanā āgantvā idha nabhamhi
ākāse pākaṭo jātosīti pucchati. Saṃvarinti rattiṃ. Sateritāti
evaṃnāmakā. Soti so tvaṃ. Chinnavātanti valāhako sītāvattena
vātena kamati tassa pana sopi vāto natthi tena evamāha.
Kamasīti pavattasi. Aghamhīti appaṭighe ākāse. Vatthukatāti
vatthu viya patiṭṭhā viya katā. Anaddhagūnamasi devatānanti yāva
padasā addhānaṃ agamanena anaddhagūnaṃ devatānaṃ iddhi sā asi

---------------------------------------------------------------------------------------------
page197.
Tava subhāvitāti pucchati. Vehāsayaṃ kamamāgammāti ākāse pavattaṃ
padavītihāraṃ paṭicca nissāya tiṭṭhasi. Imassa ko vā tuvanti
iminā sambandho. Evaṃ tiṭṭhamāno ko nāma tvanti attho.
Yametamatthanti yaṃ etaṃ vadasi. Imassa kissa vatāyanti iminā
sambandho. Yaṃ etaṃ kumbhaṃ kīṇathāti vadasi kissa vā te ayaṃ
kumbhoti attho.
      Tato sakko tenahi suṇāhīti vatvā surāya dose
dassento āha
                na sappikumbho napi telakumbho
                na phāṇitassa na madhussa kumbho
                kumbhassa vajjāni anappakāni
                dose bahū kumbhagate suṇātha.
                Galeyya yaṃ pitvā pate papātaṃ
                sobbhaṃ guhaṃ candaniyoligallaṃ
                bahuṃpi bhuñjeyya abhojaneyyaṃ
                tassā puṇṇaṃ kumbhamimaṃ kiṇātha.
                Yaṃ ve pitvā cittasmiṃ anesamāno
                āhiṇḍatī goriva bhakkhasādī
                anāthamāno upagāyati naccatī ca
                tassā puṇṇaṃ kumbhamimaṃ kiṇātha.

---------------------------------------------------------------------------------------------
page198.
                Yaṃ ve pitvā acelakova naggo
                careyya gāme visikhantarāni
                sammuḷhacitto ativelasāyī
                tassā puṇṇaṃ kumbhamimaṃ kiṇātha.
                Yaṃ ve pitvā uṭṭhāya pavedhamāno
                sīsañca bāhuñca pacālayanto
                so naccatī dārukaṭallakova
                tassā puṇṇaṃ kumbhamimaṃ kiṇātha.
                Yaṃ ve pitvā aggidaḍḍhā sayanti
                atho siṅgālehipi khāditāse
                bandhaṃ vadhaṃ bhogajāniñcupenti
                tassā puṇṇaṃ kumbhamimaṃ kiṇātha.
                Yaṃ ve pitvā bhāseyya abhāsaneyyaṃ
                sabhāyamāsino apetavattho
                samakkhito vantagato byasanno
                tassā puṇṇaṃ kumbhamimaṃ kiṇātha.
                Yaṃ ve pitvā ukkaṭṭho āvilakkho
                mameva sabbapaṭhavīti maññati
                na me samo cāturantopi rājā
                tassā puṇṇaṃ kumbhamimaṃ kiṇātha.

---------------------------------------------------------------------------------------------
page199.
                Mānātimānā kalahāni pesuṇi
                dubbaṇṇinī naggayinī palāyinī
                porāṇadhuttāna gatī niketo
                tassā puṇṇaṃ kumbhamimaṃ kiṇātha.
                Iddhāni phītāni kulāni assu
                anekasāhassadhanāni loke
                ucchinnadāyajjakatānimāya
                tassā puṇṇaṃ kumbhamimaṃ kiṇātha.
                Dhaññaṃ dhanaṃ rajaṭaṃ jātarūpaṃ
                khettaṃ gavaṃ yattha vināsayanti
                ucchedanī vittavataṃ kulānaṃ
                tassā puṇṇaṃ kumbhamimaṃ kiṇātha.
                Yaṃ ve pitvā duṭṭharūpova poso
                akkosati pitaraṃ mātarañca
                sassupi gaṇheyya athopi suṇhaṃ
                tassā puṇṇaṃ kumbhamimaṃ kiṇātha.
                Yaṃ ve pitvā duṭṭharūpāva nārī
                akkosati sassuraṃ sāmikañca
                dāsaṃpi gaṇhe paricārikampi
                tassā puṇṇaṃ kumbhamimaṃ kiṇātha.

---------------------------------------------------------------------------------------------
page200.
                Yaṃ ve pitvāna haneyya poso
                dhamme ṭhitaṃ samaṇaṃ brāhmaṇaṃ vā
                gacche apāyaṃpi tatonidānaṃ
                tassā puṇṇaṃ kumbhamimaṃ kiṇātha.
                Yaṃ ve pitvā duccaritaṃ caranti
                kāyena vācāya ca cetasā vā
                nirayaṃ vajanti duccaritaṃ caritvā
                tassā puṇṇaṃ kumbhamimaṃ kiṇātha.
                Yaṃ yācamānā na labhanti pubbe
                bahuṃ hiraññaṃpi pariccajantā
                so taṃ pivitvā alikaṃ bhaṇāti
                tassā puṇṇaṃ kumbhamimaṃ kiṇātha.
                Yaṃ ve pitvā pesano pesayanto
                accāyike karaṇīyamhi jāte
                atthampi so nappajānāti vutto
                tassā puṇṇaṃ kumbhamimaṃ kiṇātha.
                Hirīmanāpi ahirīkabhāvaṃ
                pātuṃ karonti madanāya mattā
                dhīrāpi santā bahukaṃ bhaṇanti
                tassā puṇṇaṃ kumbhamimaṃ kiṇātha.
				
				Page 201-300.

page201.
                Yaṃ ve pitvā ekathūpā sayanti
                anāsakā thaṇḍiladukkhaseyyaṃ
                dubbaṇṇiyaṃ āyasakyañcupenti
                tassā puṇṇaṃ kumbhamimaṃ kiṇātha.
                Yaṃ ve pitvā pattakkhandhā sayanti
                gāvo kūṭahatāriva na hi
                vāruṇiyā vego narena sussahoriva
                tassā puṇṇaṃ kumbhamimaṃ kiṇātha.
                Yaṃ manussā vivajjanti sappaṃ
                ghoravisamiva taṃ loke visasamānaṃ
                ko naro pātumarahati
                tassā puṇṇaṃ kumbhamimaṃ kiṇātha.
                Yaṃ ve pitvā andhakaveṇḍaputtā
                samuddatīre paricārayantā
                upakkamuṃ musalehaññamaññaṃ
                tassā puṇṇaṃ kumbhamimaṃ kiṇātha.
                Yaṃ ve pitvā pubbadevā pamattā
                tidivā cutā sassatiyā samāyā
                taṃ tādisaṃ majjamimaṃ niratthakaṃ
                jānaṃ mahārāja kathaṃ piveyya.

---------------------------------------------------------------------------------------------
page202.
                Nayimasmi kumbhasmiṃ dadhi madhu vā
                evaṃ abhiññāya kiṇāhi rāja
                evañhi maṃ kumbhagatā mayā te
                akkhātarūpaṃ tava sabbamittāti.
      Tattha vajjānīti ādīnavā. Galeyyāti gacchanto pade pade
parivatteyya. Yaṃ pitvā pateti yaṃ pivitvā pateyya. Sobbhanti
āvāṭaṃ. Candaniyoḷigallanti candaniyañca oligallañca.
Abhojaneyyanti bhuñjituṃ ayuttaṃ. Anesamānoti anissaro. Gorivāti
goṇo viya. Bhakkhasādīti surākasaṭakhādako yathā so tattha tattha
bhakkhasaṃ pariyesanto āhiṇḍati evaṃ āhiṇḍatīti attho.
Anāthamānoti niravassayo anātho viya. Upagāyatīti aññaṃ gāyantaṃ
disvā upagantvā gāyati. Acelakovāti acelako viya.
Visikhantarānīti antaravīthiyo. Ativelasāyīti aticiraṃpi niddaṃ
okkameyya. Ativelacārītipi pāṭho. Ativelacārī hutvā careyyāti
attho. Dārukaṭallakovāti dārumayayantarūpakaṃ viya. Bhogajāniñcupentīti
bhogajāniñca upenti. Pāṇātipātādīni katvā daṇḍapīḷitā
dhanajāniñca aññañca vadhabandhanādidukkhaṃ pāpuṇantīti attho.
Vantagatoti attano vantasmiṃ gato. Byasannoti byasanapatto.
Visannotipi pāṭho. Tasmiṃ vante osannoti attho. Ukkaṭṭhoti ahaṃ
mahāyodho ko mayā sadiso atthīti evaṃ ukkaṃsagato hutvā.
Āvilakkhoti rattakkho. Sabbapaṭhavīti sabbā paṭhavī. Sabbā

---------------------------------------------------------------------------------------------
page203.
Paṭhavītipi pāṭho. Cāturantoti catusamuddapariyantāya paṭhaviyā issaro.
Mānāti mānakārakā. Sesapadesupi eseva nayo. Gatīti nipphatti.
Niketoti nivāso. Tassā puṇṇanti yā evarūpā tassā puṇṇaṃ.
Yattha vināsayantīti yaṃ nissāya yattha patiṭṭhitā ekaṃpi bahuṃpi
dhanadhaññādisāpateyyaṃ nāsenti kapaṇā honti. Iddhānīti samiddhāni.
Phītānīti vatthālaṅkārakappabhaṇḍehi pupphitāni. Ucchinnadāyajjakatānīti
ucchinnadāyajjāni niddhanāni katāni. Duṭṭharūpoti dappitarūpo.
Gaṇheyyāti bhariyasaññāya kilesavasena hatthe gaṇheyya. Dāsaṃpi
gaṇheyyāti attano dāsaṃpi kilesavasena sāmiko meti gaṇheyya.
Pitvānāti pivitvā. Duccaritaṃ caritvāti evaṃ tīhi dvārehi dasavidhaṃpi
akusalaṃ katvā. Yācamānāti yaṃ purisaṃ pubbe suraṃ apivantaṃ bahuṃpi
hiraññaṃ pariccajantāpi musāvādaṃ karohīti yācamānā na labhanti.
Pitvāti pitvā ṭhito. Nappajānāti vuttoti kenatthenāgatosīti
vutto sāsanassa duggahitattā taṃ atthaṃ nappajānāti. Hirīmanāpīti
hiriyuttacittāpi. Ekathūpāti sūkarapotakā viya hīnajaccehipi saddhiṃ
ekarāsī hutvā. Anāsakāti nirāhārā. Thaṇḍiladukkhaseyyanti
bhūmiyaṃ dukkhaseyyaṃ. Āyasakyanti garahaṃ. Pattakkhandhāti patitakkhandhā.
Kūṭahatārivāti gīvāyaṃ bandhanena kūṭena hatā gāvo viya.
Yathā tiṇaṃ akhādantiyo pāyaṃ apivantiyo sayanti tathā sayantīti
attho. Ghoravisamivāti ghoravisaṃ viya. Visasamānanti visasadisaṃ.
Andhakaveṇḍaputtāti dasa bhātikarājāno. Upakkamunti pahariṃsu.

---------------------------------------------------------------------------------------------
page204.
Pubbadevāti asurā. Tidivāti tāvatiṃsadevalokā. Sassatiyāti
sassatā dīghāyukabhāvena niccasammatā devalokāti attho. Samāyāti
saddhiṃ asuramāyāhi. Jānanti evaṃ niratthakaṃ etanti vijānanto
tumhādiso paṇḍitapuriso kathaṃ piveyya. Kumbhagatā mayāti kumbhagataṃ
mayāti ayameva vā pāṭho. Akkhātarūpanti sabhāvato akkhātaṃ.
      Taṃ sutvā rājā surāya ādīnavaṃ ñatvā tuṭṭho sakkassa
thutiṃ karonto dve gāthā abhāsi
                na me pitā vā athavāpi mātā
                etādiso yādisako tuvaṃsi
                hitānukampi paramatthakāmo
                sohaṃ karissaṃ vacanaṃ tavajja.
                Dadāmi te gāmavarāni pañca
                dāsīsataṃ satta gavaṃsatāni
                ājaññayutte ca rathe dasā ime
                ācariyo hosi mamatthakāmoti.
      Tattha gāmavarānīti brāhmaṇa ācariyassa nāma ācariyabhāgo
icchitabbo saṃvacchare satasahassuṭṭhānake tuyhaṃ pañca gāme dadāmīti
vadati. Dasā imeti dasa ime purato ṭhite kāñcanavicitte rathe
dassento evamāha.
      Taṃ sutvā sakko devattabhāvaṃ dassento attānaṃ jānāpento
ākāse ṭhatvā dve gāthā abhāsi

---------------------------------------------------------------------------------------------
page205.
                Taveva dāsīsatamatthu rāja
                gāmā ca gāvo ca taveva hontu
                ājaññayuttā ca rathā taveva
                sakkohamasmī tidasānamindo.
                Maṃsodanaṃ sappipāyañca bhuñje
                khādassu ca tvaṃ madhumāsapūve
                evaṃ tuvaṃ dhammarato janinda
                anindito saggamupehi ṭhānanti.
      Tattha evaṃ tuvaṃ dhammaratoti evaṃ tuvaṃ nānaggarasabhojanaṃ bhuñjanto
surāpānā virato tīṇi duccaritāni pahāya tividhasucaritadhammarato hutvā
kenaci anindito saggaṭṭhānaṃ upehīti.
      Iti sakko tassa ovādaṃ datvā sakaṭṭhānameva gato. Sopi
suraṃ apivitvā surābhājanāni bhindāpetvā sīlaṃ samādāya dānaṃ datvā
saggaparāyano ahosi. Jambūdīpepi anukkamena surāpānaṃ vepullappattaṃ
jātaṃ.
      Satthā imaṃ dhammadesanaṃ āharitvā jātakaṃ samodhānesi tadā
rājā ānando ahosi sakko pana ahamevāti.
                    Kumbhajātakaṃ niṭṭhitaṃ.
                         Dutiyaṃ.
                      -----------

---------------------------------------------------------------------------------------------
page206.
                       Jayaddisajātakaṃ
      cirassaṃ vata meti idaṃ satthā jetavane viharanto ekaṃ
mātuposakaṃ bhikkhuṃ ārabbha kathesi. Paccuppannavatthu sāmajātakasadisaṃ.
      Tadā pana satthā porāṇakapaṇḍitā kāñcanamālaṃ setacchattaṃ
pahāya mātāpitaro posesunti vatvā tena yācito atītaṃ āhari.
      Atīte kapillaraṭṭhe uttarapañcālo nāma rājā ahosi.
Tassa aggamahesī gabbhaṃ paṭilabhitvā puttaṃ vijāyi. Tassā
purimabhave ekā sapattī kujjhitvā tuyhaṃ jātapajaṃ khādituṃ samatthā
bhavissāmīti patthanaṃ ṭhapetvā yakkhinī ahosi. Sā tadā okāsaṃ
labhitvā tassā passantiyāva taṃ allamaṃsapesivaṇṇakumāraṃ gahetvā
murumurāyantī khāditvā pakkāmi. Dutiyavārepi tatheva akāsi.
Tatiyavāre pana tassā pasūtigharaṃ paviṭṭhakāle gehaṃ parivāretvā
daḷhaṃ ārakkhaṃ akaṃsu. Vijātadivase yakkhinī āgantvā puna dārakaṃ
aggahesi. Devī yakkhinīti mahāsaddamakāsi. Āvudhahatthā purisā
āgantvā deviyā dinnasaññāya yakkhiniṃ anubandhiṃsu. Sā khādituṃ
okāsaṃ alabhantī tato palāyitvā udakaniddhamanaṃ pāvisi. Dārako
ca mātāti saññāya tassā thanaṃ mukhena gaṇhi. Sā puttasinehaṃ
uppādetvā tato palāyitvā susānaṃ gantvā dārakaṃ pāsāṇaleṇe
katvā paṭijaggi. Athassa anukkamena vaḍḍhamānassa manussamaṃsaṃ

---------------------------------------------------------------------------------------------
page207.
Āharitvā adāsi. Ubhopi manussamaṃsaṃ khāditvā tattha vasiṃsu
dārako attano manussabhāvaṃ na jānāti yakkhinīputtosmīti saññāya
so attabhāvaṃ jahitvā antaradhāyituṃ na sakkoti. Athassa sā
antaradhānatthāya ekaṃ mūlaṃ adāsi. So mūlānubhāvena antaradhāyitvā
manussamaṃsaṃ khādanto vicari. Yakkhinī vessavaṇamahārājassa
veyyāvaccatthāya gatā tattheva kālamakāsi. Devīpi catutthavāre aññaṃ
puttaṃ vijāyi. So yakkhiniyā muttattā arogo ahosi.
Paccāmittaṃ yakkhiniṃ jinitvā jātattā jayaddisakumārotissa nāmaṃ
akaṃsu. So vayappatto sabbasippe nipphattiṃ patvā chattaṃ
ussāpetvā rajjamanusāsi.
      Tadā bodhisatto tassā aggamahesiyā kucchismiṃ nibbatti.
Alīnasattukumārotissa nāmaṃ akaṃsu. So vayappatto uggahitasippo
hutvā uparājā ahosi. So yakkhinīputto aparabhāge pamādena
taṃ mūlaṃ nāsetvā antaradhāyituṃ asakkonto dissanarūpova susāne
manussamaṃsaṃ khādati. Manussā taṃ disvā bhītatasitā āgantvā
rañño upakkosiṃsu deva eko yakkho dissamānarūpo susāne
manussamaṃsaṃ khādati so anukkamena nagaraṃ pavisitvā manusse
māretvā khādissati taṃ gāhāpetuṃ vaṭṭatīti. Rājā sādhūti
paṭissuṇitvā gaṇhatha nanti āṇāpesi. Te balanikāyā
gantvā susānaṃ parivāretvā aṭṭhaṃsu. Yakkhinīputto naggo
ubbiggamānarūpo maraṇabhayabhīto viravanto manussānaṃ antaraṃ pakkhandi.

---------------------------------------------------------------------------------------------
page208.
Manussā yakkhoti maraṇabhayabhītā dvidhā bhijjiṃsu. Sopi tatova
palāyitvā araññaṃ pāvisi na puna manussapathaṃ āgacchi. So
ekaṃ mahāvattaniaṭaviṃ nissāya maggapaṭipannesu ekekaṃ gahetvā
araññaṃ pavisitvā māretvā khādanto ekasmiṃ nigrodhamūle vāsaṃ
kappesi.
      Atheko satthavāhabrāhmaṇo aṭavipālānaṃ sahassaṃ datvā
pañcahi sakaṭasatehi taṃ maggaṃ paṭipajji. Manussayakkho viravanto
pakkhandi. Bhītā manussā urena nipajjiṃsu. So brāhmaṇaṃ
gahetvā palāyanto khāṇunā pāde viddho aṭavipālesu anubandhantesu
brāhmaṇaṃ chaḍḍetvā gantvā attano vasanarukkhamūle nipajji. Tassa
tattha nipannassa sattame divase jayaddisarājā migavadhaṃ āṇāpetvā
nagarā nikkhami. Taṃ nagarā nikkhamantamattameva takkasilavāsī nando
nāma mātuposakabrāhmaṇo catasso satārahagāthā ādāya āgantvā
addasa. Jayaddisarājā nivattetvā suṇissāmīti tassa nivāsanagehaṃ
dāpetvā migavadhaṃ gantvā yassa passena migo palāyati tasseva
so gīvāti āha.
      Atha eko pasadamigo uṭṭhahitvā rañño abhimukho gantvā
palāyi. Amaccā parihāsaṃ kariṃsu. Rājā khaggaṃ gahetvā taṃ
anubandhitvā tiyojanamatthake patvā khaggena naṃ paharitvā dve
khandhāni katvā kājenādāya āgacchanato manussayakkhassa nipannaṭṭhānaṃ
patvā dabbatiṇesu nisīditvā thokaṃ visamitvā gantuṃ ārabhi. Atha

---------------------------------------------------------------------------------------------
page209.
Naṃ so uṭṭhāya tiṭṭha kuhiṃ gacchasi bhakkhosi meti hatthe
gahetvā paṭhamaṃ gāthamāha
                cirassaṃ vata me udapādi ajja
                bhakkho mahā sattamibhattakāle
                kutosi ko vāsi tadiṃgha brūhi
                ācikkha jātiṃ vidito yathāsīti.
      Tattha bhakkho mahāti mahābhakkho. Sattamibhattakāleti pāṭipadato
paṭṭhāya nirāhārassa sattamiyaṃ bhattakāle. Kutosīti kuto āgatosi.
      Rājā yakkhaṃ disvā bhīto ūrutthambhaṃ patvā palāyituṃ nāsakkhi
satiṃ paccupaṭṭhapetvā dutiyaṃ gāthamāha
                pañcālarājā migavaṃ paviṭṭho
                jayaddiso nāma yadi suto te
                carāmi gacchāni vanāni cāhaṃ
                pasadimaṃ khāda mamajja muñcāti.
      Tattha migavaṃ paviṭṭhoti migavadhāya raṭṭhā nikkhanto. Gacchānīti
pabbatapassāni. Pasadanti pasadamigaṃ.
      So taṃ sutvā yakkho tatiyaṃ gāthamāha
                seneva tvaṃ paṇasi sassamāno
                mameso bhakkho pasado yaṃ vadesi
                taṃ khādiyāna pasadaṃ jighaññaṃ
                khādissaṃ pacchā na vilāpakāloti.

---------------------------------------------------------------------------------------------
page210.
      Tattha senevāti mama santakeneva. Paṇasīti voharesi attānaṃ
vikkīṇasi. Sassamānoti hiṃsayamāno. Taṃ khādiyānāti taṃ pasadamaṃsaṃ
khāditvā. Jighaññanti ghasitukāmosmi. Khādissanti tasmā etaṃ
pacchā khādissāmi. Na vilāpakāloti mā vilapasi nāyaṃ
vilāpakāloti vadati.
      Taṃ sutvā rājā nandabrāhmaṇaṃ saritvā catutthaṃ gāthamāha
                na catthi mokkho mama vikkayena
                gantvāna paccāgamanāya paṇhe
                taṃ saṅgaraṃ brāhmaṇassappadāya
                saccānurakkhī punarāvaṭṭissanti
      tattha na catthīti sace mayhaṃ vikkayenapi na mokkho atthi.
Gantvānāti evaṃ sante ajja imaṃ migamaṃsaṃ khāditvā mama nagaraṃ
gantvā. Paṇheti pageyeva sve pātarāsakāle pañcāgamanatthāya
paṭiññaṃ gaṇhāhīti adhippāyo. Taṃ saṅgaranti mayā dhanante
dassāmīti brāhmaṇassa saṅgaro kato taṃ tassa datvā idaṃ
mayā vuttaṃ saccaṃ anurakkhanto ahaṃ puna āgamissanti attho.
      Taṃ sutvā yakkho pañcamaṃ gāthamāha
                kiṃ kammajātaṃ anutappatī taṃ
                pattaṃ samīmaṃ maraṇassa rāja
                ācikkha me taṃ api sakkuṇemu
                anujāyituṃ āgamanāya paṇheti.

---------------------------------------------------------------------------------------------
page211.
      Tattha kammameva kammajātaṃ. Anutappatī tanti taṃ anutappati.
Pattanti upagataṃ. Api sakkuṇemūti api nāma taṃ tava sokakāraṇaṃ
sutvā pātova āgamanāya taṃ anujānituṃ sakkuṇeyyāmāti attho.
      Rājā taṃ kāraṇaṃ kathento chaṭṭhaṃ gāthamāha
                katā mayā brāhmaṇassa dhanāsā
                taṃ saṅgaraṃ paṭimokkaṃ na muttaṃ
                taṃ saṅgaraṃ brāhmaṇassappadāya
                saccānurakkhī punarāvaṭṭissanti.
      Tattha paṭimokkaṃ na muttanti catasso satārahagāthā sutvā
dhanante dassāmīti paṭiññāya mayā attani paṭimuñcitvā ṭhapitaṃ taṃ
na muttaṃ dhanassa adinnattāti.
      Taṃ sutvā yakkho sattamaṃ gāthamāha
                yā te katā brāhmaṇassa dhanāsā
                taṃ saṅgaraṃ paṭimokkaṃ na muttaṃ
                taṃ saṅgaraṃ brāhmaṇassappadāya
                saccānurakkhī punarāvaṭṭassūti.
      Tattha punarāvaṭṭassūti puna āgacchassu.
      Evañca pana vatvā rājānaṃ visajjesi. So tena vissaṭṭho
tvaṃ mā cintayi ahaṃ pātova āgamissāmīti vatvā magganimittāni
sallakkhento attano balanikāyaṃ upagantvā balanikāyaparivuto nagaraṃ
pavisitvā nandabrāhmaṇaṃ pakkosāpetvā mahārahe āsane

---------------------------------------------------------------------------------------------
page212.
Nisīdāpetvā gāthā sutvā cattāri sahassāni datvā yānaṃ āropetvā
imaṃ takkasilameva nethāti manusse datvā brāhmaṇaṃ uyyojetvā
dutiyadivase paṭigantukāmo hutvā puttaṃ āmantetvā anusāsi.
      Tamatthaṃ pakāsento satthā dve gāthā abhāsi
                muttova so porisādassa hatthā
                gantvā sakaṃ mandiraṃ kāmakāmī
                taṃ saṅgaraṃ brāhmaṇassappadāya
                āmantayī puttamalīnasattuṃ.
                Ajjeva rajjaṃ abhisecayassu
                dhammañca raṭṭhesu janesu cāpi
                adhammakāro ca te māhu raṭṭhe
                gacchāmihaṃ porisādassa ñanteti.
      Tattha alīnasattunti evaṃnāmakaṃ kumāraṃ. Pāliyaṃ pana
alīnasattanti likhitaṃ. Ajjeva rajjanti putta rajjaṃ te dammi tvaṃ
ajjeva muddhani abhisecayassu. Ñanteti tyante santiketi attho.
      Taṃ sutvā kumāro dasamaṃ gāthamāha
                kiṃ kamma kubbaṃ tava deva pāde
                nārādhayiṃ tadicchāmi sotuṃ
                yamajja rajjamhi udassaye tuvaṃ
                rajjaṃpi niccheyyaṃ tayā vinā ahanti.
      Tattha kubbanti karonto. Yamajjāti yena anārādhakammena

---------------------------------------------------------------------------------------------
page213.
Ajja maṃ rajjamhi tvaṃ. Udassayeti ussāpesi patiṭṭhāpesi taṃ
me ācikkha ahaṃ hi tayā vinā rajjaṃpi na icchāmīti attho.
      Taṃ sutvā rājā anantaraṃ gāthamāha
                na kammunā ca vacasā tāta
                aparādhitohaṃ tuviyaṃ sarāmi
                saddhiñca katvā porisādakena
                saccānurakkhī punahaṃ gamissanti.
      Tattha aparādhitoti aparādhaṃ ito ahaṃ. Tuviyanti tava santikaṃ.
Idaṃ vuttaṃ hoti tāta ahaṃ ito tava kammato vā tava vacanato
vā kiñci mama appiyaṃ aparādhaṃ na sarāmi. Saddhiñca katvāti
maṃ pana migavadhaṃ gataṃ eko yakkho maṃ khādissāmīti gaṇhi athāhaṃ
brāhmaṇassa dhammakathaṃ sutvā tassa sakkāraṃ katvā sve pātarāsakāle
āgamissanti tena purisādena saddhiṃ saccaṃ katvā āgato tasmā
saccaṃ anurakkhanto puna tattha gamissāmi tvaṃ rajjaṃ kārehīti vadati.
      Taṃ sutvā kumāro gāthamāha
                ahaṃ gamissāmi idheva hohi
                natthi tato jīvato vippamokkho
                sace tuvaṃ acchasiyeva rāja
                ahaṃpi gacchāmi ubho na homāti.
      Tattha idhevāti tvaṃ idheva hohīti. Tatoti tassa santikā jīvantassa
mokkho nāma natthi. Ubhoti evaṃ sante ubhopi na bhavissāmāti.

---------------------------------------------------------------------------------------------
page214.
      Taṃ sutvā rājā gāthamāha
                addhā hi tāta satānesa dhammo
                maraṇā ca me dukkhataraṃ tadassa
                kammāsapādo taṃ yadā paccitvā
                pasayha khāde bhidārukkhamūleti.
      Tassattho addhā esa tāta satānaṃ paṇḍitānaṃ dhammo
sabhāvo yuttaṃ tvaṃ vadesi apica kho pana mayhaṃ maraṇatopetaṃ
dukkhataraṃ assa yadā taṃ so kammāsapādo. Bhidārukkhamūleti
tikhiṇe rukkhamūle bhitvā pacitvā pasayha balakkārena khādeyyāti.
      Taṃ sutvā kumāro gāthamāha
                pāṇena te pāṇamahaṃ nimissaṃ
                mā tvamagā porisādassa ñante
                etañca te pāṇamahaṃ nimissaṃ
                tasmā mataṃ jīvitassa varemīti.
      Tattha nimissanti ahaṃ idheva tava pāṇena mama pāṇaṃ
parivatteyyaṃ. Tasmāti yasmā etaṃ pāṇaṃ tava pāṇenāhaṃ nimissaṃ
tasmā tava jīvitassatthāya mama maraṇaṃ varemi maraṇameva vaṇṇemi
varemi icchāmīti attho.
      Taṃ sutvā rājā puttassa balaṃ jānanto sādhu tāta gacchāti
sampaṭicchi. So mātāpitaro vanditvā nagarā nikkhami.
      Tamatthaṃ pakāsento satthā upaḍḍhagāthamāha

---------------------------------------------------------------------------------------------
page215.
                Tato have dhitimā rājaputto
                vanditvā mātu pitu ca pādeti.
      Tattha pādeti pāde vanditvā nikkhamantoti attho.
      Athassa mātāpitaropi bhaginīpi bhariyāpi amaccaparijanehi saddhiṃyeva
nikkhamiṃsu. So nagarā nikkhamitvā pitaraṃ maggaṃ pucchitvā suṭṭhu
vavatthapetvā mātāpitaro vanditvā sesānaṃ ovādaṃ datvā acchambhīto
kesarasīho viya maggaṃ āruyha yakkhāvāsaṃ pāyāsi. Taṃ gacchantaṃ
disvā mātā sakabhāvena saṇṭhāretuṃ asakkontī paṭhaviyaṃ patati.
Pitā bāhā paggayha mahantena saddena kandati.
      Tamatthaṃ pakāsento satthā upaḍḍhagāthaṃ āha
                dukkhinissa mātā nipatī paṭhabyā
                pitassa paggayha bhujāni kandatīti.
Upaḍḍhagāthaṃ vatvā tassa pitarā payuttaṃ mātarā bhaginībhariyāhi ca
kataṃ saccakiriyaṃ pakāsento aparāpi catasso gāthā abhāsi
                taṃ gacchantaṃ tāva pitā viditvā
                parammukho vandati pañjalīko
                somo ca rājā varuṇo ca rājā
                pajāpatī candimā suriyo ca
                etehi gutto porisādakamhā
                anuññāto sotthi paccehi tāta.

---------------------------------------------------------------------------------------------
page216.
                Yaṃ daṇḍakirañño gatassa mātā
                rāmassakā sotthānaṃ suguttā
                tante ahaṃ sotthānaṃ karomi
                etena saccena sarantu devā
                anuññāto sotthi paccehi putta.
                Āvī rahovāpi manopadosaṃ
                nāhaṃ sare jātumalīnasatte
                etena saccena sarantu devā
                anuññāto sotthi paccehi tāta.
                Yasmā ca me anadhimanosi sāmi
                na cāpi me manasā appiyosi
                etena saccena sarantu devā
                anuññāto sotthi paccehi sāmīti.
      Tattha parammukhoti ayaṃ me putto parammukho gacchatīti viditvā.
Pañjalīkoti tasmiṃ kāle sirasi añjaliṃ patiṭṭhapetvā vandati devatā
namassati. Porisādakamhāti porisādassa santikā tena anuññāto
sotthinā paccehi. Rāmassakāti rāmassa akāsi. Eko kira
bārāṇasivāsī rāmo nāma mātuposako mātāpitaro paṭijagganto
vohāratthāya gato daṇḍakirañño vijite kumbhavatiṃ nāma nagaraṃ
gantvā navavidhena vassena sakalaraṭṭhe vināsiyamāne mātāpitūnaṃ guṇaṃ
sari. Atha naṃ mātāpitupaṭṭhānadhammassa phalena devatā sotthinā

---------------------------------------------------------------------------------------------
page217.
Ānayitvā mātuyā adaṃsu. Taṃ kāraṇaṃ sutavasena āharitvā
evamāha. Sotthānanti sotthibhāvaṃ. Taṃ pana kiñcāpi devatā
kariṃsu. Mātupaṭṭhānaṃ nissāya nibbattattā pana mātā akāsīti
vuttaṃ. Taṃ te ahanti ahaṃpi te tameva sotthānaṃ karomi maṃ
nissāya tatheva tava sotthibhāvo hotūti attho. Athavā.
Karomīti gacchāmi. Etena saccenāti sace devatāhi tassa sotthinā
ānītabhāvo sacco etena saccena mātāpitūnaṃ sarantu devatā
rāmaṃ viya taṃpi ānetvā mama dassantūti attho. Anuññātoti
porisādena gacchāti anuññāto. Devatānaṃ ānubhāvena sotthi
paṭiāgaccha puttāti vadati. Jātumalīnasatteti jātu ekaṃsena
alīnasatte mama bhātike ahaṃ sammukhā vā parammukhā vā manopadosaṃ na
sarāmi na mayā tamhi manopadoso katapubboti evamassa kaniṭṭhā
saccamakāsi. Yasmā ca me anadhimanosi sāmīti mama sāmi
alīnasattu yasmā tvaṃ anadhimanosi maṃ anabhibhavitvā anatikkamitvā aññaṃ
manena patthesi. Na cāpi me manasā appiyosīti mayhaṃpi ca
manasā tvaṃ appiyo na hosi aññamaññaṃ piyasaṃvāsāva mayanti
evamassa aggamahesī saccamakāsi.
      Kumāro pitarā akkhātanayena yakkhāvāsamaggaṃ paṭipajji. Yakkhopi
khittiyā nāma bahumāyā honti ko jānāti kiṃ bhavissatīti rukkhaṃ
abhiruhitvā rañño āgamanaṃ olokento nisīdi. So kumāraṃ

---------------------------------------------------------------------------------------------
page218.
Āgacchantaṃ disvā pitaraṃ nivattetvā putto āgato bhavissati
natthi me bhayanti otaritvā tassa piṭṭhiṃ dassento nisīdi. So
āgantvā tassa purato aṭṭhāsi.
      Atha yakkho gāthamāha
                brahā uju cārumukho katosi
                na mamaṃ jānāsi vane vasantaṃ
                luddañca maṃ ñatvā porisādakaṃ
                ko sotthimājānamidhāvajeyyāti.
      Tattha ko sotthimājānamidhāvajeyyāti kumārako nāma puriso
attano sotthibhāvaṃ jānanto gacchanto idhāgaccheyya tvaṃ ajānanto
āgatoti maññeti.
      Taṃ sutvā kumāro gāthamāha
                jānāmi idha luddaṃ porisādaṃ
                na taṃ vijānāmi vane vasantaṃ
                ahañca puttosmi jayaddisa
                mamajja khāda pituno pamokkhāti.
      Tattha pamokkhāti pamokkhahetu ahaṃ pitu jīvitaṃ datvā idhāgato
tasmā taṃ muñca maṃ khādāhīti attho.
      Tato yakkho gāthamāha
                jānāhi puttosi jayaddisassa
                tādiso vo mukhavaṇṇo ubhinnaṃ

---------------------------------------------------------------------------------------------
page219.
                Sudukkaraññeva kataṃ tavedaṃ
                yo mattumicche pituno pamokkhāti.
      Tattha tādiso voti tādiso vo tumhākaṃ ubhinnaṃ sadisova
mukhavaṇṇoti attho. Kataṃ tavedanti idaṃ tava kammaṃ sudukkaraṃ.
      Tato kumāro gāthamāha
                na dukkaraṃ kiñcimahettha maññe
                yo mattumicche pituno pamokkhā
                mātu ca hetū paralokagamyā
                sukhena saggena ca sampayuttoti.
      Tattha kiñcimahettha maññeti kiñci ahaṃ ettha na maññāmi.
Idaṃ vuttaṃ hoti yakkho puggalo pitu vā pamokkhatthāya mātu
vā hetu. Paralokagamyāti paralokaṃ gantvā. Sukhena saggenāti
sagge nibbattanakena sukhena sampayutto bhavati. Mattumiccheti marituṃ
icchati tasmā ahaṃ ettha mātāpitūnaṃ atthāya jīvitapariccāge
kiñci dukkaraṃ na maññāmīti.
      Taṃ sutvā yakkho kumāra maraṇassa abhāyanakasatto nāma
natthi tvaṃ kasmā na bhāyasīti pucchi. So tassa kathento dve
gāthā abhāsi
                ahañca kho attano pāpaṃ kareyyaṃ
                āvī raho vāpi sare na jātu

---------------------------------------------------------------------------------------------
page220.
                Saṅkhātajātīmaraṇohamasmi
                yatheva me idha tathā paratthaṃ.
                Khādajja maṃ dāni mahānubhāvaṃ
                karassu kiccāni imaṃ sarīraṃ
                rukkhassa vā te papatāmi aggā
                chādamāno mayhaṃ tvamadesi maṃsanti.
      Tattha sare na jātūti ekaṃseneva na sarāmi.
Saṅkhātajātīmaraṇohamasmīti ahaṃ ñāṇena suparicchinnajātimaraṇo jātasatto
amaraṇadhammo nāma natthīti jānāmi. Yatheva me idhāti yatheva
mama idha tathā paraloke yathā ca paraloke tathā idhāpi maraṇato
mutti nāma natthīti idaṃ me ñāṇena suparicchinnaṃ. Karassu kiccānīti
iminā sarīrena kattabbakiccāni kara imante mayā nissaṭṭhaṃ sarīraṃ.
Chādamāno mayhaṃ tvamadesi maṃsanti mayi rukkhaggā patitvā mate mama
sarīrato tvaṃ chādayamāno rocayamāno yaṃ yaṃ icchasi taṃ taṃ maṃsaṃ
adesi khādeyyāsīti attho.
      Yakkho tassa vacanaṃ sutvā bhīto hutvā na sakkā imassa
maṃsaṃ khādituṃ upāyena taṃ palāpessāmīti cintetvā imaṃ gāthamāha
                idañca te ruccati rājaputta
                cajjasi pāṇaṃ pitu pamokkhā
                tasmātiha tvaṃ taramānarūpo
                sambhañja kaṭṭhāni jalehi agginti.

---------------------------------------------------------------------------------------------
page221.
      Tattha jalehīti araññaṃ pavisitvā sāradārūni āharitvā aggiṃ
jāletvā niddhūme aṅgāre kara tattha te maṃsaṃ pacitvā khādissāmīti
dasseti.
      So tathā katvā tassa santikaṃ agamāsi. Taṃ kāraṇaṃ pakāsento
satthā itaraṃ gāthamāha
                tato have dhitimā rājaputto
                dārū samāhattha mahantamaggiṃ
                ādīpayitvā paṭivedayittho
                ādīpito dāni mahāyamaggīti.
      Yakkho aggiṃ katvā āgataṃ kumāraṃ oloketvā ayaṃ puriso
sīho viya maraṇāpissa bhayaṃ natthi mayā ettakaṃ kālaṃ evaṃ
nibbhayo nāma na diṭṭhapubboti lomahaṃsajāto kumāraṃ punappunaṃ
olokento nisīdi. Kumāro tassa kiriyaṃ disvā gāthamāha
                khādajja maṃ dāni pasayhakārī
                kiṃ maṃ muhuṃ pekkhasi haṭṭhalomo
                tathā tathā tuyhamahaṃ karomi
                yathā yathā maṃ chādamāno adesīti.
      Tattha muhunti punappunaṃ. Tathā tathā tuyhamahanti ahaṃ tuyhaṃ
tathā tathā vacanaṃ karomi idāni kiṃ karissāmi yathā yathā maṃ
chādayamāno rocayamāno adesi khādissasi tasmā khādajja manti.
      Athassa vacanaṃ sutvā yakkho gāthamāha

---------------------------------------------------------------------------------------------
page222.
                Ko tādisaṃ āharati khāditāse
                dhamme ṭhitaṃ saccavādiṃ vadaññuṃ
                muddhāpi tassa vipphaleyya sattadhā
                yo tādisaṃ saccavādiṃ adeyyāti.
      Taṃ sutvā kumāro sace maṃ na khāditukāmosi atha kasmā
dārūni bhañjāpetvā aggiṃ kāresīti vatvā palāyissati nukho
noti tuvaṃ parigaṇhanatthāyāti vutte tvaṃ idāni maṃ kathaṃ
parigaṇhissasi yvāhaṃ tiracchānayoniyaṃ nibbatto sakkassa devarañño
attānaṃ parigaṇhituṃ na adāsinti vatvā
                idaṃ hi so brāhmaṇaṃ maññamāno
                saso avāsesi sake sarīre
                teneva so candimā devaputto
                sasaṭṭhako kāmaduhajja yakkhoti
āha.
      Tassattho idampi so sasapaṇḍito brāhmaṇo esoti
brāhmaṇaṃ maññamāno ajja idaṃ sarīraṃ khādetvā idheva vasāti
evaṃ sake sarīre attano sarīraṃ dātuṃ āvāsesi vasāpesīti attho.
Sarīrañcassa bhakkhatthāya adāsi. Sakko pabbatarasaṃ pīḷetvā ādāya
candamaṇḍale sasalakkhaṇaṃ akāsi. Tato paṭṭhāya teneva sasalakkhaṇena
so candimā devaputto sasi sasīti paññāyi. Evaṃ sasaṭṭhako
lokassa kāmaduho pemavaḍḍhamāno ajja yakkho virocati. Kappaṭṭhiyaṃ

---------------------------------------------------------------------------------------------
page223.
Hetaṃ pāṭihāriyanti.
      Taṃ sutvā yakkho kumāraṃ visajjento gāthamāha
                cando yathā rāhumukhā pamutto
                virocate pannaraseva bhānumā
                evaṃ tuvaṃ porisādā pamutto
                viroca kapille mahānubhāva
                āmodayaṃ pitaraṃ mātarañca
                sabbo ca te nandatu ñātipakkhoti.
      Tattha bhānumāti suriyo. Idaṃ vuttaṃ hoti yathā pannarase
rāhumukhā mutto cando vā bhānumā vā virocati evaṃ tvaṃpi mama
santikā mutto kapillaraṭṭhe viroca mahānubhāvāti. Nandatūti tussatu.
      Gaccha mahāvīrāti mahāsattaṃ uyyojesi. Sopi taṃ nibbisevanaṃ
katvā pañca sīlāni datvā yakkho nukho esa noti parigaṇhanto
yakkhānannāma akkhīni rattāni honti animmilāni ca chāyā na
paññāyati acchambhitā honti nāyaṃ yakkho manusso esa
mayhaṃ kira pituno tayo bhātaro yakkhiniyā gahitā tesu tāya
dve khāditā bhavissanti eko puttasinehena paṭijaggito bhavissati
iminā tena bhavitabbaṃ imaṃ netvā mayhaṃ pitu ācikkhitvā rajje
paṭicchāpessāmīti cintetvā ehi bho na tvaṃ yakkho pitu
me jeṭṭhabhātikosi ehi mayā saddhiṃ gantvā kulasantake rajje
chattaṃ ussāpehīti vatvā itarena nāhaṃ manussoti vutte na

---------------------------------------------------------------------------------------------
page224.
Tvaṃ mayhaṃ saddahasi atthi pana so yassa saddahasīti pucchitvā
atthi asukaṭṭhāne dibbacakkhutāpasoti vutte taṃ ādāya tattha agamāsi.
Tāpaso te disvā kiṃ karontā pitāputtā araññe vicarathāti
vatvā tesaṃ ñātibhāvaṃ kathesi. Porisādo tassa saddahitvā tāta
tvaṃ gaccha ahaṃ ekasmiṃyeva attabhāve dubbidho jāto na me
rajjenattho pabbajissāmihanti tāpasassa santike isipabbajjaṃ
pabbaji. Atha naṃ kumāro vanditvā nagarameva agamāsi.
      Tamatthaṃ pakāsento satthā āha
                tato have dhitimā rājaputto
                katañjalī paggayha porisādaṃ
                tenānuññāto sotthi sukhī arogo
                paccāgamā kapillamalīnasattoti.
Gāthaṃ vatvā nāgaranegamādīhi katakiriyaṃ dassento osānagāthamāha
                taṃ negamā jānapadā ca sabbe
                hatthārohā rathikā pattikā ca
                namassamānā pañjalikā upāgamuṃ
                namatthu te dukkarakārakosīti.
      Rājā kumāro kira āgatoti sutvā paccuggamanaṃ akāsi.
Kumāro mahājanaparivuto gantvā rājānaṃ vandi. Atha naṃ so pucchi
tāta kathaṃ tādisā porisādā muttosīti. Tāta nāyaṃ yakkho tumhākaṃ
jeṭṭhabhātiko esa mayhaṃ petteyyoti taṃ sabbaṃ pavuttiṃ ārocetvā

---------------------------------------------------------------------------------------------
page225.
Tumhehi mama petteyyaṃ daṭṭhuṃ vaṭṭatīti āha. Rājā taṃ khaṇaññeva
bheriñcārāpetvā mahantena parivārena tāpasānaṃ santikaṃ agamāsi.
Mahātāpaso tassa yakkhiniyā ānetvā akhādetvā positakāraṇañca
yakkhābhāvakāraṇañca tesaṃ ñātibhāvañca sabbaṃ vitthārena kathesi.
Rājā ehi bhātika rajjaṃ kārehīti āha. Alaṃ mahārājāti.
Tenahi etha uyyāne vasissatha ahaṃ vo catūhi paccayehi
upaṭṭhahissāmīti. Na gacchāmi mahārājāti. Rājā tesaṃ assamapadato
avidūre ekaṃ pabbatantaraṃ bandhitvā mahantaṃ taḷākaṃ kāretvā kedāre
sampādetvā mahājanaṃ kulasahassaṃ ānetvā mahāgāmaṃ nivesetvā
tāpasānaṃ bhikkhācāraṃ paṭṭhapesi. So gāmo cullakammāsadammanigamo
nāma jāto. Suttaso mahāsattena porisādassa damitapadeso nāma
pana mahākammāsadammanigamo nāmāti veditabboti.
      Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne mātuposakatthero sotāpattiphale
patiṭṭhahi. Tadā mātāpitaro mahārājakulāni ahesuṃ tāpaso
sārīputto porisādo aṅgulimālo kaniṭṭhā uppalavaṇṇā
aggamahesī rāhulamātā alīnasattukumāro pana ahamevāti.
                   Jayaddisajātakaṃ niṭṭhitaṃ.
                         Tatiyaṃ.
                      ----------

---------------------------------------------------------------------------------------------
page226.
                       Chaddantajātakaṃ
      kiṃ nu socasīti idaṃ satthā jetavane viharanto ekaṃ daharabhikkhuniṃ
ārabbha kathesi.
      Sā kira sāvatthiyaṃ kuladhītā gharāvāse ādīnavaṃ disvā sāsane
pabbajitvā ekadivasaṃ bhikkhunīhi saddhiṃ dhammassavanāya gantvā
alaṅkatadhammāsane nisīditvā dhammaṃ desentassa dasabalassa
apparimāṇapuññappabhāvābhinibbattaṃ uttamarūpasampattiyuttaṃ attabhāvaṃ oloketvā
pariciṇṇapubbā nukho me bhavasmiṃ vicarantiyā imassa mahāpurisassa
pādaparicārikāti cintesi. Athassā taṃ khaṇaññeva jātissarañāṇaṃ
uppajji chaddantavāraṇakāle ahaṃ imassa mahāpurisassa pādaparicārikā
bhūtapubbāti. Athassā sarantiyā mahantaṃ pītipāmojjaṃ
uppajji. Sā pītivegena mahāhasitaṃ hasitvā puna cintesi
pādaparicārikā nāma sāmikānaṃ hitajjhāsayā appakā ahitajjhāsayāva
bahutarā hitajjhāsayā nukho ahaṃ imassa purisassa ahosiṃ
ahitajjhāsayāti. Sā anussaramānā ahaṃ hi appamattaṃ dosaṃ hadaye
ṭhapetvā vīsaratanasatikaṃ chaddantamahāgajissaraṃ soṇuttarannāma nesādaṃ
pesetvā visapītena sallena vijjhāpetvā jīvitakkhayaṃ pāpesinti
addasa. Athassā soko udapādi. Hadayaṃ uṇhaṃ ahosi. Sokaṃ
saṇṭhāretuṃ asakkontī assasitvā passasitvā mahāsaddena parodi.

---------------------------------------------------------------------------------------------
page227.
Taṃ disvā satthā sitaṃ pātukaritvā ko nukho bhante hetu ko paccayo
sitassa pātukammāyāti bhikkhusaṅghena puṭṭho bhikkhave ayaṃ daharabhikkhunī
pubbe mayi kataṃ aparādhaṃ saritvā rodatīti vatvā atītaṃ āhari.
      Atīte himavante chaddantadahaṃ upanissāya aṭṭhasahassahatthināgā
vasiṃsu iddhimanto vehāsaṅgamā. Tadā bodhisatto jeṭṭhakavāraṇassa
putto hutvā nibbatti. So sabbaseto ahosi rattamukhapādo.
So aparabhāge vuḍḍhippatto aṭṭhāsītihatthubbedho ahosi
vīsaratanasatāyāmo aṭṭhapaṇṇāsahatthāya rajaṭadāmasadisāya soṇḍāya
samannāgato. Dantā panassa parikkhepato pannarasahatthā ahesuṃ dīghato
tiṃsahatthā chabbaṇṇaraṃsīhi samannāgatā. So aṭṭhannaṃ nāgasahassānaṃ
jeṭṭhako ahosi. Pañcasate paccekabuddhe pūjesi. Tassa dve
aggamahesiyo ahesuṃ cullasubhaddā mahāsubhaddā cāti. Nāgarājā
aṭṭhanāgasahassaparivāro kāñcanaguhāyaṃ vasati. So pana chaddantadaho
āyāmato ca vitthārato ca dvipaṇṇāsayojano hoti. Tassa
majjhe dvādasayojanappamāṇe ṭhāne sevālaṃ vā panakaṃ vā kaddamaṃ
vā natthi maṇikkhandhavaṇṇaṃ udakameva santiṭṭhati tadanantaraṃ yojanavitthataṃ
suddhakallāhāravanaṃ taṃ udakaṃ parikkhipitvā ṭhitaṃ tadanantaraṃ yojanavitthatameva
suddhanīluppalavanaṃ taṃ parikkhipitvā ṭhitaṃ tato
yojanayojanavitthatāneva rattuppalasetuppalarattapadumasetapadumakumudavanāni purimaṃ
parikkhipitvā ṭhitāni. Imesaṃ pana sattannaṃ vanānaṃ anantaraṃ
sabbesaṃpi tesaṃ kallāhārādīnaṃ vasena omissakavanaṃ yojanavitthatameva

---------------------------------------------------------------------------------------------
page228.
Tāni parikkhipitvā ṭhitaṃ. Tadanantaraṃ nāgānaṃ kaṭippamāṇe udake
yojanavitthatameva rattasālivanaṃ. Tadanantaraṃ udakapariyante
yojanavitthatameva nīla pīta lohita odātasurabhikusumasamākiṇṇaṃ udakagacchavanaṃ .
Iti imāni dasa vanāni yojanavitthatāneva. Tato khuddakarājamāsa-
mahārājamāsamuggavanaṃ. Tadanantaraṃ tipusaelāḷukalābukakumbhaṇḍavallivanaṃ.
Tato pūgarukkhappamāṇaṃ ucchuvanaṃ. Tato hatthidantappamāṇaphalaṃ
kadalivanaṃ. Tato sālavanaṃ. Tadanantaraṃ cāṭippamāṇaphalaṃ
panasavanaṃ. Tato madhuraphalaṃ liñcavanaṃ. Tato kapiṭṭhavanaṃ. Tato
omissako mahāvanasaṇḍo. Tato veḷuvanaṃ. Ayamassa tasmiṃ
kāle sampatti. Saṃyuttaṭṭhakathāyaṃ pana idāni vattamānasampattiyeva
kathitā.
      Veḷuvanaṃ pana parikkhipitvā satta pabbatā ṭhitā. Tesaṃ
bāhirantarato paṭṭhāya paṭhamo cullakāḷapabbato nāma dutiyo
mahākāḷapabbato nāma. Tato udakapassapabbato nāma. Tato
candapassapabbato nāma. Tato suriyapassapabbato nāma. Tato
maṇipassapabbato nāma. Sattamo suvaṇṇapassapabbato nāma.
So ubbedhato sattayojaniko chaddantadahaṃ parikkhipitvā pattassa
mukhavaṭṭi viya ṭhito. Tassa abbhantarimapassaṃ suvaṇṇavaṇṇaṃ.
Tato nikkhantena obhāsena chaddantadaho samuggatabālasuriyo viya
hoti. Bāhirapabbatesu pana eko ubbedhato chayojaniko eko
pañca eko cattāri eko tīṇi eko dve eko

---------------------------------------------------------------------------------------------
page229.
Yojaniko. Evaṃ sattapabbataparikkhittassa pana tassa chaddantadahassa
pubbuttarakaṇṇe udakavātappaharaṇokāse mahānigrodharukkho atthi.
Tassa khandho parikkhepato pañcayojaniko ubbedhato sattayojaniko
catūsu disāsu catasso sākhā chayojanikā uddhaṃ uggatasākhāpi
chayojanikāva. Iti so mūlato paṭṭhāya ubbedhena terasayojanikova
sākhānaṃ upari samantato dvādasayojaniko aṭṭhahi pārohasahassehi
paṭimaṇḍito muṇḍamaṇipabbato viya vilāsamāno tiṭṭhati.
      Chaddantadahassa pana pacchimadisābhāge suvaṇṇapassapabbate
dvādasayojanikā kāñcanaguhā. Chaddanto nāma nāgarājā vassāratte
aṭṭhasahassanāgaparivuto kāñcanaguhāyaṃ vasati. Gimhakāle udakavātaṃ
sampaṭicchamāno mahānigrodhamūle pārohantare tiṭṭhati. Athassa
ekadivasaṃ mahāsālavanaṃ pupphitanti ārocayiṃsu. So saparivāro
sālakīḷaṃ kīḷissāmīti taṃ sālavanaṃ gantvā ekaṃ supupphitaṃ sālarukkhaṃ
kumbhena pahari. Cullasubhaddā uparivātapasse ṭhitā. Tassā
sarīre sukkhadaṇḍakamissāni purāṇapaṇṇāni ceva tāmbakipillikāni
ca patiṃsu. Mahāsubhaddā adhovātapasse ṭhitā. Tassā sarīre
pupphareṇukiñjakkhapattāni patiṃsu. Cullasubhaddā attano piyabhariyāya
upari pupphareṇukiñjakkhapattāni pātesi ayaṃ nāgarājā mama sarīre
sukkhadaṇḍakamissāni purāṇapaṇṇāni ceva tāmbakipillikāni ca pātesi
hotu kattabbaṃ jānissāmīti cintetvā mahāsatte veraṃ bandhi.
      Aparampi divasaṃ nāgarājā saparivāro nahānatthāya chaddantadahaṃ

---------------------------------------------------------------------------------------------
page230.
Otari. Atha dve taruṇanāgā soṇḍāya usīrakalāpe gahetvā
kelāsakūṭaṃ majjantā viya nahāpesuṃ. Tasmiṃ nahātvā uttiṇṇe
dve kareṇuyo nahāpesuṃ. Tāpi uttaritvā mahāsattassa santike
aṭṭhaṃsu. Tato aṭṭhasahassanāgā saraṃ otaritvā udakakīḷaṃ kīḷitvā
sarato nānāpupphāni āharitvā rajaṭathūpaṃ alaṅkaronto viya mahāsattaṃ
alaṅkaritvā pacchā dve kareṇuyo alaṅkariṃsu. Atheko hatthī
sare vicaranto sattuddayaṃ mahāpadumaṃ labhitvā āharitvā mahāsattassa
adāsi. So taṃ soṇḍāya gahetvā reṇū kumbhe okiritvā
jeṭṭhakāya mahāsubhaddāya adāsi. Taṃ disvā itarā idaṃpi
sattuddayaṃ mahāpadumaṃ attano piyabhariyāya eva adāsi na mayhanti
punapi tasmiṃ veraṃ bandhi.
      Athekadivasaṃ bodhisatte madhuraphalāni ceva bhiṃsamūlāni ca
pokkharamadhunā yojetvā pañcasate paccekabuddhe bhojente cullasubhaddā
attano laddhaphalāphalaṃ paccekabuddhānaṃ datvā bhante ahaṃ itodāni
cavitvā maddarājakule nibbattetvā subhaddā nāma rājakaññā hutvā
vayappattā bārāṇasirañño aggamahesibhāvaṃ patvā tassa piyā
manāpā taṃ attano ruciṃ kātuṃ samatthā hutvā tassa ācikkhitvā
ekaṃ luddakaṃ pesetvā imaṃ hatthiṃ visapītena sallena vijjhāpetvā
jīvitakkhayaṃ pāpetvā chabbaṇṇaraṃsī visajjente yamakadante āharāpetuṃ
samatthā homīti patthanaṃ ṭhapesi. Sā tato paṭṭhāya gocaraṃ agahetvā
sussitvā na cirasseva kālaṃ katvā maddaraṭṭhe aggamahesiyā

---------------------------------------------------------------------------------------------
page231.
Kucchimhi nibbatti. Jāyamānāya ca subhaddātissā nāmaṃ akaṃsu.
Atha naṃ vayappattaṃ bārāṇasirañño adaṃsu. Sā tassa piyā
manāpā soḷasannaṃ itthīsahassānaṃ jeṭṭhakā jātissarañāṇañca paṭilabhi.
Sā cintesi samiddhā me patthanā idāni tassa nāgassa
yamakadante āharāpessāmīti. Tato sarīraṃ telena makkhetvā
kiliṭṭhavatthaṃ nivāsetvā gilānākāraṃ dassetvā sirisayanaṃ pavisitvā
mañcake nipajji. Rājā kuhiṃ subhaddāti vatvā gilānāti sutvā
sirigabbhaṃ pavisitvā mañcake nisīdāpetvā tassā piṭṭhiṃ parimajjanto
paṭhamaṃ gāthamāha
         kinnu socasi anuccaṅgī     paṇḍusī varavaṇṇinī
         milāyasi visālakkhī        mālāva parimadditāti.
      Tattha anuccaṅgīti kāñcanasannibhasarīre. Mālāva parimadditāti
hatthehi parimadditapadumā viya.
      Taṃ sutvā sā itaraṃ gāthamāha
         dohalo me mahārāja     supinantenupaccagā
         na so sulabharūpova        yādiso mama dohaloti.
      Tattha na soti yādiso mama. Supinantenupaccagāti supinante
supinaṃ passantiyā mayā diṭṭho dohalo so sulabharūpo viya
na hoti dullabho so mayhaṃ pana taṃ alabhantiyā jīvitaṃ
natthīti avaca.
      Taṃ sutvā rājā gāthamāha

---------------------------------------------------------------------------------------------
page232.
         Ye keci mānusā kāmā     idha lokasmi nandane
         sabbe te paccurā mayhaṃ     ahante dammi dohalanti.
      Tattha paccurāti bahū sulabhā bhadde subhadde idha lokasmiṃ
mānusā kāmā manussehi patthiyamānā ye keci satta ratanā nandane
mānuse ye keci pañca kāmaguṇā atthi sabbe te vatthukāmakilesakāme
ahaṃ te tuyhaṃ dammi dadāmīti.
      Taṃ sutvā devī mahārāja dullabho mama dohalo na taṃ
idāni kathemi yāvatikā pana vo vijite luddā te sabbe
sannipātetha tesaṃ majjhe kathessāmīti dīpentī anantaraṃ gāthamāha
         luddā deva samāyantu      ye keci vijite tava
         etesaṃ ahamakkhissaṃ        yādiso mama dohaloti.
      Tattha deva ye keci tava vijite yuttā luddā atthi sabbe te
luddā samāyantu pakkosiṃsu ahaṃ yādiso mama dohalo etesaṃ
luddānaṃ akkhissaṃ akkhissāmīti.
      Rājā sādhūti sirigabbhā nikkhamitvā yāvatikā tiyojanasatike
kāsikaraṭṭhe luddā sabbesaṃ sannipātatthāya bheriñcārāpethāti
amacce āṇāpesi. Te tathā kariṃsu. Na cirasseva kāsikaraṭṭhavāsino
luddā yathābalaṃ paṇṇākāraṃ gahetvā āgantvā āgatabhāvaṃ
rañño ārocāpesuṃ. Te sabbepi saṭṭhisahassamattā ahesuṃ.
Rājā tesaṃ āgatabhāvaṃ ñatvā vātapāne ṭhito hatthaṃ pasāretvā
tesaṃ āgatabhāvaṃ deviyā kathento āha

---------------------------------------------------------------------------------------------
page233.
         Ime te luddakā devi     katahatthā visāradā
         vanaññū ca migaññū ca        mamatthe cattajīvitāti.
      Tattha imeti ye tvaṃ sannipātāpesi ime te. Katahatthāti
vijjhanachedanesu katahatthā sukusalā susikkhitā. Visāradāti nibbhayā.
Vanaññū ca migaññū cāti vanāni ca mige ca jānanti. Mamattheti
sabbepi cete mamatthe cattajīvitā yamahaṃ icchāmi taṃ karontīti.
      Taṃ sutvā devī te āmantetvā itaraṃ gāthamāha
         luddaputtā nisāmetha      yāvantettha samāgatā
         chabbisāṇaṃ gajaṃ setaṃ       addasaṃ supine ahaṃ
         tassa dantehi me attho   alābhe natthi jīvitanti.
      Tattha bhonto luddaputtā ettha tasmiṃ ṭhāne yāvantā
yattakā tumhe samāgatā me mama vacanaṃ nisāmetha suṇātha.
Chabbisāṇanti chabbaṇṇavisāṇaṃ. Ahaṃ gajaṃ kīdisaṃ chabbisāṇaṃ setaṃ
evarūpaṃ gajaṃ supine addasaṃ passāmi tassa nāgarājassa dantehi
me attho alābhe natthi jīvitanti.
      Taṃ sutvā luddaputtā āhaṃsu
                na no pitūnaṃ na pitāmahānaṃ
                diṭṭho suto kuñjaro chabbisāṇo
                yamaddasa supine rājaputtī
                akkhāhi no yādiso hatthināgoti.

---------------------------------------------------------------------------------------------
page234.
      Tattha pitūnanti karaṇatthe sāmivacanaṃ. Idaṃ vuttaṃ hoti deva
amhākaṃ pitūhi pitāmahehipi evarūpo kuñjaro na diṭṭhapubbo
pageva amhehi tasmā attanā diṭṭhalakkhaṇavasena akkhāhi no
yādiso tayā diṭṭho hatthināgoti.
      Anantaragāthāpi teheva vuttā
                disā catasso vidisā catasso
                uddhaṃ adho dasa disā imā yo
                katamaṃ disaṃ tiṭṭhati nāgarājā
                yamaddasa supine chabbisāṇanti.
      Tattha disāti disāsu. Katamanti etāsu disāsu katamāya
disāyāti.
      Evaṃ vutte subhaddā sabbe ludde oloketvā tesaṃ antare
patthatapādaṃ bhattapūṭasadisajaṅghaṃ mahājānukaṃ mahāphāsukaṃ bahalamassuṃ
tāmbadāṭhikaṃ nibbiddhapiṅgalaṃ dussaṇṭhānaṃ vibhacchaṃ sabbesaṃ matthakena
paññāyamānaṃ mahāsattassa pubbaveriṃ soṇuttaraṃ nāma nesādaṃ disvā
esa mama vacanaṃ kātuṃ sakkhissatīti rājānaṃ anujānāpetvā taṃ
ādāya sattabhūmikapāsādassa uparitalaṃ āruyha uttarasīhapañjaraṃ
vivaritvā uttarahimavantābhimukhaṃ hatthaṃ pasāretvā catasso gāthā
abhāsi
                ito ujuṃ uttarāyaṃ disāyaṃ
                atikkamma so satta girī brahante

---------------------------------------------------------------------------------------------
page235.
                Suvaṇṇapasso nāma giri uḷāro
                saṃpupphito kiṃpurisānuciṇṇo.
                Āruyha selaṃ bhavanaṃ kinnarānaṃ
                olokaya pabbatapādamūlaṃ
                atha dakkhasī meghasamānavaṇṇaṃ
                nigrodharājaṃ aṭṭhasahassapādaṃ.
                Tatthacchati kuñjaro chabbisāṇo
                sabbaseto duppasaho parebhi
                rakkhanti naṃ aṭṭhasahassanāgā
                īsādantā vātajavappahārino.
                Tiṭṭhanti te tumūlamassasantā
                kuppanti vātassapi eritassa
                manussabhūtaṃ pana tattha disvā
                bhasmaṃ kareyyuṃ nāssa rajopi tassāti.
      Tattha itoti bho luddaputta so tvaṃ imamhā ṭhānā.
Uttarāyanti uttarāya uddissa ujuṃ gaccha gacchāhi gantvāna
brahante satta girī atikkamma atikkantena tayā paṭhamameva cha
pabbate atikkamitvā suvaṇṇamayo nāma giri kīdiso. Uḷāroti
mahanto itarehi chahi pabbatehi uccataro. Olokayāti
olokeyyāsi. Tatthacchatīti tasmiṃ nigrodhamūle gimhasamaye udakavātaṃ
sampaṭicchanto tiṭṭhati. Duppasahoti aññe taṃ upagantvā pasayhaṃ

---------------------------------------------------------------------------------------------
page236.
Kātuṃ samatthā nāma natthīti duppasaho parebhi evarūpo kuñjaro
tattha tasmiṃ nigrodhamūle gimhasamaye udakavātaṃ sampaṭicchanto acchati
tiṭṭhati. Ludda aṭṭhasahassanāgā kīdisā. Īsādantāti rathīsāya
samānadantā. Vātajavappahārinoti vātajavena gantvā paccāmitte
paharaṇasīlā evarūpā aṭṭhasahassā nāgā naṃ nāgarājānaṃ rakkhanti.
Tumūlanti bhiṃsanakaṃ mahāsaddānubandhaṃ assāsapassāsaṃ muñcantā
tiṭṭhanti. Eritassāti vātapaharitassa yaṃ saddānubandhaeritacalitakampanaṃ
tassapi kuppanti te nāgā tattha tasmiṃ ṭhāne āgataṃ
manussabhūtaṃ disvā evaṃ pharusā. Nāssāti tassa nāsavāteneva
viddhaṃsitvā bhasmaṃ katassa tassa rajopi na bhaveyyāti.
      Taṃ sutvā soṇuttaro maraṇabhayabhīto
                bahū hi me rājakulamhi santi
                pilandhanā jātarūpassa devi
                muttā maṇī veḷuriyāmayā ca
                kiṃ kāhasi dantapilandhanena
                māretukāmā kuñjaraṃ chabbisāṇaṃ
                udāhu ghāṭessasi luddaputteti
āha.
      Tattha pilandhanāti ābharaṇāni. Veḷuriyāmayāti veḷuriyamayāni.
Ghāṭessasīti udāhu pilandhanapadesena luddaputte ghāṭāpetukāmāsīti
pucchi.

---------------------------------------------------------------------------------------------
page237.
      Tato devī gāthamāha
                sā issitā dukkhitā casmi ludda
                uddhañca sussāmi anussarantī
                karohi me luddaka etamatthaṃ
                dassāmi te gāmavarāni pañcāti.
      Tattha sāti sā ahaṃ. Anussarantīti tena vāraṇena pure
mayi kataṃ veraṃ anussaramānāva. Dassāmi teti etasmiṃ te atthe
nipphādite saṃvacchare saṃvacchare satasahassuṭṭhānake pañca gāmavare
te tuyhaṃ dassāmi dadāmi.
      Evañca pana vatvā samma luddaputta ahaṃ etaṃ chaddantahatthiṃ
mārāpetvā yamakadante āharāpetuṃ samatthā homīti pubbe
paccekabuddhānaṃ dānaṃ datvā patthanaṃ ṭhapesiṃ mayā supinante diṭṭhaṃ nāma
natthi sā pana mayā paṭṭhitapatthanā samijjhissati tvaṃ gacchanto
mā bhāyīti taṃ samassāsesi. So sādhu ayyeti tassā vacanaṃ
sampaṭicchitvā tenahi me pākaṭaṃ katvā tassa vasanaṭṭhānaṃ kathehīti
pucchanto āha
                katthacchati kattha mupeti ṭhānaṃ
                vīthissa kā nahānagatassa hoti
                kathañhi so nahāyati nāgarājā
                kathaṃ vijānemu gatiṃ gajassāti.
      Tattha katthacchatīti kattha vasati. Kattha mupetīti kattha upeti.

---------------------------------------------------------------------------------------------
page238.
Kattha tiṭṭhatīti attho. Vīthissa kāti tassa nahānagatassa kā vīthi
hoti kataramaggena so gacchati. Kathaṃ vijānemu gatinti tayā
akathite mayaṃ kathaṃ tassa gajassa gatiṃ vijānissāma tasmā kathehi
noti attho.
      Tato sā jātissarañāṇena paccakkhato diṭṭhaṭṭhānaṃ tassa
ācikkhantī dve gāthā abhāsi
                tattheva sā pokkharaṇī adūre
                rammā sutitthā ca mahodakā ca
                saṃpupphitā bhamaragaṇānuciṇṇā
                ettha hi so nahāyati nāgarājā.
                Sīsaṃ nahāto uppalamāladhārī
                sabbaseto puṇḍarīkatacaṅgī
                āmodamāno gacchatī saniketaṃ
                purakkhatvā mahesiṃ sabbasubhaddanti.
      Tattha tatthevāti tattha vasanaṭṭhāneyeva. Pokkharaṇīti
chaddantadahaṃ sandhāyāha. Saṃpupphitāti duvidhehi kumudehi tividhehi uppalehi
pañcavaṇṇehi padumehi samantato pupphitā. Ettha hi soti so
nāgarājā ettha chaddantadahe nahāyati. Uppalamāladhārīti uppalādīnaṃ
jalathalajātānaṃ pupphānaṃ mālaṃ dhārento. Puṇḍarīkatacaṅgīti puṇḍarīkasadisatacena
odātena aṅgena samannāgato. Āmodamānoti āmoditapamodito.
Saniketanti attano vasanaṭṭhānaṃ. Purakkhatvāti

---------------------------------------------------------------------------------------------
page239.
Sabbasubhaddaṃ nāma mahesiṃ purato katvā aṭṭhahi nāgasahassehi
parivuto attano vasanaṭṭhānaṃ gacchatīti āha.
      Taṃ sutvā soṇuttaro sādhu ayye ahaṃ taṃ vāraṇaṃ māretvā
dante āharissāmīti sampaṭicchi. Athassa sā tussitvā sahassaṃ
datvā gehaṃ tāva gaccha ito sattāhaccayena tattha gamissasīti
taṃ uyyojetvā kammāre pakkosāpetvā tāta amhākaṃ
vāsipharasukuddālanikhādanamuṭṭhikaveḷugumbacchedanasatthatiṇalāyana-
asilohadaṇḍakakakacakhāṇukaayasiṃghāṭakehi attho sabbaṃ sīghaṃ katvā āharāti
āṇāpetvā cammakāre pakkosāpetvā tāta amhākaṃ kumbhabhāragāhikaṃ
cammabhastaṃ kātuṃ vaṭṭati cammayottavarattahatthipādaupāhanacammachattehipi
no attho sabbaṃ sīghaṃ katvā āharāti āṇāpesi.
Tato ubhopi sabbāni sīghaṃ katvā āharitvā adaṃsu. Sā tassa
pātheyyaṃ saṃvidahitvā araṇīsahitaṃ ādiṃ katvā sabbaṃ upakaraṇañca
baddhasattuādikaṃ pātheyyañca cammabhastāyaṃ pakkhipi. Taṃ sabbaṃpi
kumbhabhāramattaṃ ahosi. Soṇuttaropi attano parivacchaṃ katvā
sattame divase āgantvā deviṃ vanditvā aṭṭhāsi. Atha naṃ sā
niṭṭhitante sabbūpakaraṇaṃ imaṃ tāva pasibbakaṃ gaṇhāti āha. So
pana mahāthāmo pañcannaṃ hatthīnaṃ balaṃ dhāreti. Tasmā
tambulapasibbakaṃ viya ukkhipitvā upakacchantare ṭhapetvā rittahattho viya
aṭṭhāsi. Subhaddā luddakassa dārakānaṃ paribbayaṃ datvā rañño
ācikkhitvā soṇuttaraṃ uyyojesi. Sopi rājānañca deviñca

---------------------------------------------------------------------------------------------
page240.
Vanditvā rājanivesanā oruyha rathe ṭhatvā mahantena parivārena
nagarā nikkhamitvā gāmanigamaparamparāya paccantaṃ patvā jānapade
nivattetvā paccantavāsīhi saddhiṃ araññaṃ pavisitvā manussapathaṃ
atikkamma paccantavāsinopi nivattetvā ekakova gacchanto tiṃsayojanaṃ
patvā paṭhamaṃ dabbagahanaṃ kāsagahanaṃ tiṇagahanaṃ tulasigahanaṃ saragahanaṃ
tirivacchagahanaṃ cha gahanāni kaṇṭakagumbagahanāni vettagahanaṃ omissakagahanaṃ
nalavanagahanaṃ saravanagahanasadisaṃ uragenapi dubbinivijjhaṃ ghanavanagahanaṃ
rukkhagahanaṃ veḷugahanaṃ kalalagahanaṃ udakagahanaṃ pabbatagahananti aṭṭhārasa
gahanāni paṭipāṭiyā patvā upagantvā dabbagahanādīni asitena
lāyitvā tulasigahanādīni veḷuvanagumbacchedanasatthena chinditvā rukkhe
pharasunā koṭṭetvā atimahante nikhādanena vijjhitvā maggaṃ karonto
veḷugumbavane nisseṇiṃ katvā veḷugumbaṃ āruyha veḷuṃ chinditvā
aparassa veḷugumbassa upari pātetvā veḷugumbamatthakena gantvā
kalalagahane sukkharukkhapadaraṃ attharitvā tena gantvā aparaṃ attharitvā
itaraṃ ukkhipitvā puna purato attharanto taṃ atikkamitvā udakagahanaṃ
patvā doṇiṃ katvā tāya udakagahanaṃ taritvā pabbatapāde ṭhatvā
ayasīghātakaṃ yottena bandhitvā uddhaṃ khipitvā pabbate laggāpetvā
yottena oruyha tattha ṭhitova cammayottaṃ olambetvā taṃ ādāya
otaritvā heṭṭhimakhāṇuke bandhitvā yottena āruyha vajiraggena
lohadaṇḍena pabbataṃ vijjhitvā khāṇukaṃ koṭṭetvā tattha ṭhatvā
sīghāṭakaṃ ākaḍḍhitvā puna upari laggāpetvā tattha ṭhito cammayottaṃ

---------------------------------------------------------------------------------------------
page241.
Olambetvā taṃ ādāya otaritvā heṭṭhimakhāṇuke bandhitvā
yottenāruyha vāmahatthena yottaṃ gahetvā dakkhiṇahatthena muggaraṃ
ādāya yottaṃ paharitvā khāṇukaṃ nīharitvā puna abhiruhati.
Etenūpāyena pabbatamatthakaṃ āruyha purato otaranto itare
purimanayeneva paṭhamapabbatamatthake khāṇukaṃ koṭṭetvā cammapasibbake
yottaṃ bandhitvā khāṇuke veṭhetvā sayaṃ antopasibbake nisīditvā
makkaṭakānaṃ makkaṭasuttavisajjanākārena yottaṃ viniveṭhento otari.
Cammachattena vātaṃ gāhāpetvā sakuṇo viya otaratīti vadantiyeva.
     Evaṃ tassā subhaddāya vacanaṃ ādāya nagarā nikkhamitvā sattarasa
gahanāni atikkamitvā pabbatagahanaṃ patvā tatrāpi cha pabbate
atikkamitvā suvaṇṇapassapabbatamatthakaṃ āruyhabhāvaṃ āvikaronto
satthā āha
                tattheva so uggahetvāna vākyaṃ
                ādāya tūṇiñca dhanuñca luddo
                vituriya so satta gīrī brahante
                suvaṇṇapassannāma giri uḷāraṃ.
                Āruyha selaṃ bhavanaṃ kinnarānaṃ
                olokayi pabbatapādamūlaṃ
                tatthaddasā meghasamānavaṇṇaṃ
                nigrodharājaṃ aṭṭhasahassapādaṃ.

---------------------------------------------------------------------------------------------
page242.
                Tatthaddasā kuñjaraṃ chabbisāṇaṃ
                sabbasetaṃ duppasahaṃ parebhi
                rakkhanti naṃ aṭṭhasahassanāgā
                īsādantā vātajavappahārino.
                Tatthaddasā pokkharaṇi adūre
                rammaṃ sutitthañca mahodakañca
                saṃpupphitaṃ bhamaragaṇānuciṇṇaṃ
                yattha hi so nahāyati nāgarājā.
                Disvāna nāgassa gati ṭhitañca
                vīthissa yā nahānagatassa hoti
                opātamāgacchi anariyarūpo
                payojito cittavasānugāyāti.
     Tattha soti bhikkhave so luddo tattheva sattabhūmipāsādatale
ṭhitāya tassā vacanaṃ uggahetvā saratūṇiñca mahādhanuñca ādāya
pabbatagahanaṃ patvā kataro nukho suvaṇṇapassapabbato nāmāti
satta mahāpabbate. Vituriyāti tasmiṃ kāle vituleti tīreti. So
evaṃ tīrento suvaṇṇapassannāma giri uḷāraṃ disvā ayaṃ so
bhavissatīti cintesi. Olokayīti taṃ kinnarānaṃ bhavanabhūtaṃ pabbataṃ
āruyha subhaddāya dinnasaññāvasena heṭṭhā olokesi. Tatthāti
tasmiṃ pabbatapādamūle avidūreyeva taṃ nigrodhaṃ addasa. Tatthāti
tasmiṃ nigrodhamūle ṭhitaṃ. Tatthāti tattheva antopabbate tassa

---------------------------------------------------------------------------------------------
page243.
Nigrodhassa avidūre patvā yattha so nahāyati taṃ pokkharaṇī
addasa. Disvānāti suvaṇṇapassapabbatā oruyha hatthīnaṃ gatakāle
hatthipādaupāhanaṃ āruyha tassa nāgarañño gataṭṭhānaṃ
nibbaddhavasanaṭṭhānañca upadhārento iminā maggena gacchati idha nahāyati
nahātvā otiṇṇo idha tiṭṭhatīti sabbaṃ disvā ahirikabhāvena
anariyarūpatāya cittavasānugāya payojito tasmā opātaṃ āgacchi
paṭipajji āvāṭaṃ khanīti attho.
     Tatrāyaṃ anupubbikathā. So kira mahāsattassa vasanokāsaṃ
sattamāsādhikehi sattahi saṃvaccharehi sattahi ca divasehi patvā
vuttanayeneva tassa vasanokāsaṃ sallakkhetvā idha āvāṭaṃ khanitvā
tasmiṃ ṭhito vāraṇādhipati vijjhitvā jīvitakkhayaṃ pāpessāmīti
vavatthapetvā araññaṃ pavisitvā thambhādīnaṃ atthāya rukkhe chinditvā
dabbasambhāre sajjetvā hatthīsu nahānatthāya gatesu tassa vasanokāse
mahākuddālena caturassaṃ āvāṭaṃ khanitvā uddhatapaṃsubījaṃ vapanto
viya udakena vikiritvā udukkhalapāsāṇānaṃ upari thambhe patiṭṭhapetvā
tulādhāre datvā padarāni attharitvā kaṇṭhappamāṇaṃ chiddaṃ katvā
upari paṃsuñca kacavarañca pakkhipitvā ekena passena attano
pavisanaṭṭhānaṃ katvā evaṃ niṭṭhite āvāṭe paccūsakāleyeva paṭisīsakaṃ
paṭimuñcitvā kāsāvāni paridahitvā saddhiṃ visapītena sallena dhanuṃ
ādāya āvāṭaṃ otaritvā aṭṭhāsi.
     Tamatthaṃ pakāsento satthā āha

---------------------------------------------------------------------------------------------
page244.
                Khanitvāna kāsuṃ phalakehi chādayi
                attānamodhāya dhanuñca luddo
                passāgataṃ puthusallena nāgaṃ
                samappayi dukkaṭakammakārī.
                Vaddho ca nāgo koñcamanādi ghoraṃ
                sabbeva nāgā ninnādu ghorarūpaṃ
                tiṇañca kaṭṭhañca raṇaṃ karontā
                dhāviṃsu te aṭṭha disā samantato.
                Vadhissametanti parāmasanto
                kāsāvamaddakkhi dhajaṃ isīnaṃ
                dukkhena phuṭṭhassudapādi saññā
                arahaddhajo sabbhi avajjharūpoti.
     Tattha odhāyāti odahitvā pavesetvā. Passāgatanti attano
āvāṭassa passe āgataṃ. So kira dutiyadivase āgantvā nahātvā
uttiṇṇo tasmiṃ mahāvisālamālake nāma padese aṭṭhāsi. Athassa
sarīrato udakaṃ nābhippadesena ogalitvā tena chiddena luddassa
sarīre pati. Tāya saññāya so mahāsattassa āgantvā ṭhitabhāvaṃ
ñatvā taṃ passāgataṃ puthusallena samappayi vijjhi. Dukkaṭakammakārīti
tassa mahāsattassa kāyikacetasikassa dukkhassa uppādanena dukkaṭassa
kammassa kārako. Koñcamanādīti koñcanādaṃ kari. Tassa kira
taṃ sallaṃ nābhiyā pavisitvā pīhakādīni sañcuṇṇetvā antādīni

---------------------------------------------------------------------------------------------
page245.
Chinditvā piṭṭhibhāgaṃ pharasunā padālentaṃ viya uggantvā ākāsena
pakkhandi. Bhinnarajaṭakumbhato rajanaṃ viya pahāramukhena lohitaṃ paggharati.
Balavavedanā uppajji. So vedanaṃ adhivāsetuṃ asakkonto
vedanāppatto sakalapabbataṃ ekaninnādaṃ karonto tikkhattuṃ mahantaṃ koñcanādaṃ
nadi. Sabbevāti tepi sabbe aṭṭhasahassanāgā taṃ saddaṃ sutvā
maraṇabhayabhītā ghorarūpaṃ ninnāduṃ. Raṇaṃ karontāti ghorarūpaṃ saddadāruṇaṃ
karonto tena saddenāgantvā chaddantavāraṇaṃ vedanāppattaṃ
disvā paccāmittaṃ gaṇhissāmāti tiṇañca kaṭṭhañca cuṇṇaṃ
karontā dhāvisu. Vadhissametanti bhikkhave so chaddantavāraṇo disāsu
pakkantesu nāgesu subhaddāya kaṇeruyā passe ṭhatvā sandhāretvā
samassāsayamānāya vedanaṃ adhivāsetvā kaṇḍassa āgataṭṭhānaṃ
sallakkhento sace idaṃ puratthimadisādīhi āgataṃ abhavissa kumbhādīhi
pavisitvā pacchimakāyādīhi nikkhamissati idaṃ pana nābhiyā pavisitvā
ākāse pakkhandati tasmā paṭhaviyaṃ ṭhitena vissaṭṭhaṃ bhavissatīti
upadhāretvā ṭhitaṭṭhānaṃ upaparikkhitukāmo ko jānāti kiṃ bhavissati
subhaddaṃ apanetuṃ vaṭṭatīti cintetvā bhadde aṭṭhasahassanāgā mama
paccāmittaṃ pariyesantā disāsu pakkhantā tvaṃ idha kiṃ karosīti
vatvā deva ahaṃ tumhe sandhāretvā samassāsentī ṭhitā khamatha
meti tikkhattuṃ padakkhiṇaṃ katvā catūsu ṭhānesu vanditvā tāya
ākāsaṃ pakkhantāya nāgarājā bhūmiyaṃ pādanakhena pahari. Padaraṃ
uppatitvā gataṃ. So taṃ chiddena olokento soṇuttaraṃ disvā

---------------------------------------------------------------------------------------------
page246.
Vadhissāmi nanti cittaṃ uppādetvā rajaṭadāmavaṇṇasoṇḍaṃ pavesetvā
parāmasanto buddhādīnaṃ isīnaṃ dhajaṃ kāsāvaṃ addakkhi. So taṃ
ukkhipitvā purato ṭhapesi. Athassa tena tathārūpenāpi dukkhena
phuṭṭhassa arahaddhajo nāma sabbhi paṇḍitehi avajjharūpo aññadatthuṃ
sakkātabbo garukātabboyevāti ayaṃ saññā udapādi. So tena
saddhiṃ sallapanto gāthādvayamāha
        anikkasāvo kāsāvaṃ       yo vatthaṃ paridahessati
        apeto damasaccena        na so kāsāvamarahati.
        Yo ca vantakasāvassa       sīlesu susamāhito
        upeto damasaccena        save kāsāvamarahatīti.
     Tassattho  samma luddaputta yo puriso rāgādīhi kasāvehi
anikkasāvo indriyadamanena ceva vacīsaccena ca apeto anupagato
tehi guṇehi kāsāya rasapītaṃ kāsāvaṃ vatthaṃ paridahati so taṃ
kāsāvaṃ nārahati nānucchaviko so tassa vatthassa yo pana
tesaṃ kasāvānaṃ vantattā vantakasāvo assa. Sīlesu susamāhitoti
supatiṭṭhitaparipuṇṇasīlācāro so etaṃ kāsāvaṃ arahati nāmāti.
     Evaṃ vatvā mahāsatto tasmi cittaṃ nibbāpetvā samma
kimatthaṃ maṃ vijjhasi ki attano atthāya udāhu aññena
payojitosīti pucchi.
     Tamatthaṃ pakāsento satthā āha

---------------------------------------------------------------------------------------------
page247.
                Samappito puthusallena nāgo
                aduṭṭhacitto luddakaṃ abhāsi
                kimatthiyaṃ kissa vā samma hetu
                mamaṃ vadhī kassa vāyaṃ payogoti.
     Tattha kimatthiyanti āyatiṃ ki patthento. Kissa vāti kissa
hetu kena kāraṇena ki nāma tava mayā saddhiṃ veranti adhippāyo.
Kassa vāti kassa vā aññassa ayaṃ payogo kena payojito
maṃ avadhīti attho.
     Athassa ācikkhanto luddo gāthamāha
                kāsissa rañño mahesī bhadante
                sā pūjitā rājakule subhaddā
                (sā) taṃ addasā sā ca mamaṃ asaṃsi
                dantehi atthoti mamaṃ avocāti.
     Tattha pūjitāti aggamahesiṭṭhānena pūjitā. Addasāti sā
kira taṃ supinante addasa. Asaṃsīti sā ca mama sakkāraṃ kāretvā
himavantappadese evarūpo nāma nāgo asukasmi nāma ṭhāne vasatīti
mamaṃ ācikkhati. Dantehīti tassa nāgassa chabbaṇṇaraṃsī samujjalā
dantā tehi mama attho atthi pilandhanaṃ kāretukāmamhi te
me āharāti mamaṃ avoca.
     Taṃ sutvā idaṃ cullasubhaddāya kammanti ñatvā mahāsatto
vedanaṃ adhivāsetvā āha tassā mama dantehi attho natthi maṃ

---------------------------------------------------------------------------------------------
page248.
Māretukāmatāya pana pahiṇīti dīpento gāthādvayamāha
                bahū hi me dantayugā uḷārā
                ye me pitūnañca pitāmahānaṃ
                jānāti sā kodhanā rājaputtī
                vadhatthikā veramakāsi bālā.
                Uṭṭhehi tvaṃ ludda kharaṃ gahetvā
                dante ime chinda purā marāmi
                vajjāsi taṃ kodhanaṃ rājaputtiṃ
                nāgo hato handa imassa dantāti.
     Tattha imeti tassa kira pitupitāmahānaṃ dantā mā vinassiṃsūti
guhāya sannicitā te sandhāya evamāha. Jānātīti bahūnaṃ vāraṇānaṃ
idha ṭhāne sannicitā dante jānāti. Vadhatthikāti kevalaṃ pana
sā maṃ māretukāmā appamattakaṃpi dosaṃ hadaye ṭhapetvā attano
veraṃ akāsi. Evarūpena pharusakammena matthakaṃ pāpesi. Kharanti
kakacaṃ. Purā marāmīti yāva na marāmi. Vajjāsīti vadeyyāsi.
Handa imassa dantāti hato so mayā nāgo manoratho te matthakaṃ
patto gaṇha ime tassa dantāti.
     So tassa vacanaṃ sutvā nisīdanaṭṭhānā vuṭṭhāya kakacaṃ ādāya
dante chindissāmīti tassa santike upagato. So pana ubbedhato
aṭṭhāsītihattho rajaṭapabbato viya ṭhito tenassa so dantaṭṭhānaṃ
na pāpuṇi. Athassa mahāsatto kāyaṃ upanāmento heṭṭhāsīsako

---------------------------------------------------------------------------------------------
page249.
Nipajji. Tadā pana nesādo mahāsattassa rajaṭadāmasadisaṃ soṇḍaṃ
maddanto abhiruhitvā kelāsakūṭe viya kumbhe ṭhatvā mukhakoṭimaṃsaṃ
jānunā paharitvā anto pakkhipitvā kumbhato oruyha kakacaṃ
antomukhe pavesesi. Ubhohi hatthehi daḷhaṃ aparāparaṃ kaḍḍhi.
Mahāsattassa balavavedanā uppajji. Mukhaṃ lohitena pūri. Nesādo
itocītoca sañcaranto kakacena chindituṃ nāsakkhi. Atha naṃ
mahāsatto mukhato lohitaṃ chaḍḍetvā vedanaṃ adhivāsetvā kiṃ samma
chindituṃ na sakkosīti pucchi. Āma sāmīti. Mahāsatto satiṃ
paccupaṭṭhapetvā tenahi samma mama soṇḍaṃ ukkhipitvā kakacakoṭiṃ
gaṇhāpehi mama sayaṃ soṇḍaṃ ukkhipituṃ balaṃ natthīti āha.
Nesādo tathā akāsi. Mahāsatto soṇḍāya kakacaṃ gahetvā
aparāparaṃ cāresi. Dantā pana kalīrā viya chindiṃsu. Atha ne
āharāpetvā gaṇhitvā samma luddaputta ahaṃ ime dante tuyhaṃ
dadamāno neva mayhaṃ appiyāti dammi na sakkattamārattabrahmattāni
patthento imehi pana me dantehi sataguṇena sahassaguṇena
sabbaññutañāṇadantāva piyā sabbaññutañāṇappaṭivedhāya me idaṃ
puññaṃ paccayo hotūti dante datvā samma imaṃ ṭhānaṃ kittakena
kālena āgatosīti pucchitvā sattamāsasattadivasādhikehi sattahi
saṃvaccharehīti vutte gaccha imesaṃ dantānaṃ ānubhāvena
sattadivasabbhantareyeva bārāṇasiṃ pāpuṇissasīti vatvā tassa parittaṃ katvā

---------------------------------------------------------------------------------------------
page250.
                Sallena viddho byathitopi santo
                kāsāvavatthamhi manaṃ na dussayi
                sace imaṃ nāgavarena saccaṃ
                mā maṃ vane bālamigā agañchunti
taṃ uyyojesi uyyojetvā ca pana anāgatesuyeva tesu nāgesu
subhaddāya ca anāgatāya kālamakāsi.
     Tamatthaṃ pākāsento satthā āha
                uṭṭhāya so luddo kharaṃ gahetvā
                chetvāna dantāni gajuttamassa
                vaggū subhe appaṭime paṭhabyā
                ādāya pakkāmi tato hi khippanti.
     Tattha vaggūti vilāsavante. Subheti sundare. Appaṭimeti
imissaṃ paṭhaviyaṃ aññehi dantehi asadisaṃ. Tasmiṃ pakkante te
nāgā paccāmittaṃ adisvā āgamiṃsu.
     Tamatthaṃ pakāsento satthā āha
                bhayadditā nāgavadhena aṭṭā
                ye te nāgā dasa disā vidhāvuṃ
                adisvāna posaṃ gajapaccāmittaṃ
                paccāgamuṃ yena so nāgarājāti.
     Tattha bhayadditāti maraṇabhayena upaddutā. Aṭṭāti dukkhitā.
Gajapaccāmittanti gajassa paccāmittaṃ. Yena soti yattha

---------------------------------------------------------------------------------------------
page251.
Visālamālake so nāgarājā kālaṃ katvā kelāsapabbato viya patito taṃ
ṭhānaṃ paccāgamunti attho.
     Tehi pana saddhiṃ mahāsubhaddāpi āgatā te sabbepi aṭṭhasahassanāgā
tattha roditvā kanditvā mahāsattassa kulūpakapaccekabuddhānaṃ
santikaṃ gantvā bhante tumhākaṃ paccayadāyako visapītena sallena
viddho kālakato sīvathikadassanamassa gacchathāti vadiṃsu. Pañcasatā
paccekabuddhāpi ākāsenāgantvā visālamālake otariṃsu. Tasmiṃ
khaṇe dve taruṇanāgā nāgarañño sarīraṃ dantehi ukkhipitvā
paccekabuddhe vandāpetvā citakaṃ āropetvā jhāpayiṃsu. Paccekabuddhā
sabbarattiṃ āhaḷane dhammasajjhāyaṃ kariṃsu. Aṭṭhasahassanāgā āhaḷanaṃ
nibbāpetvā nahātvā mahāsubhaddaṃ purato katvā attano vasanaṭṭhānaṃ
āgamiṃsu.
     Tamatthaṃ pakāsento satthā āha
                te tattha kanditvā roditvāna nāgā
                sīse sake paṃsukaṃ okiritvā
                āgamiṃsu te sabbe sakaṃ niketaṃ
                purakkhatvā mahesiṃ sabbabhaddanti.
     Tattha paṃsukanti āhaḷanapaṃsukaṃ.
     Soṇuttaropi appatteyeva sattame divase dante ādāya
bārāṇasiṃ sampāpuṇi.
     Tamatthaṃ pakāsento satthā āha

---------------------------------------------------------------------------------------------
page252.
                Ādāya dantāni gajuttamassa
                vaggū subhe appaṭime paṭhabyā
                suvaṇṇarājīhi samantamodare
                so luddo kāsipuraṃ upāgami
                upanesi so rājakaññāya dante
                nāgo hato handa imassa dantāti.
     Tattha suvaṇṇarājīhīti suvaṇṇaraṃsīhi. Samantamodareti samantato
obhāsante sakalavanasaṇḍaṃ suvaṇṇavaṇṇaṃ viya karonte. Upanesīti
ahaṃ chaddantavāraṇassa chabbaṇṇaraṃsivisajjane yamakadante ādāya
āgacchāmi nagaraṃ alaṅkārāpethāti deviyā sāsanaṃ pesetvā tāya
rañño ārocāpetvā devanagaraṃ viya nagare alaṅkārāpite soṇuttaropi
nagaraṃ pavisitvā pāsādamāruhitvā dante upanesi upanetvā
ca pana ayye yassa kira tumhe appamattakaṃ dosaṃ hadaye karittha
so nāgo mayā hato mato tassa matabhāvaṃ jānātha handa
passatha ime tassa dantāti dante adāsi. Sā mahāsattassa
chabbaṇṇaraṃsī vicittadante maṇitālavaṇṭena gahetvā ūrūsu ṭhapetvā
purimabhave attano piyasāmikassa dante olokentī evarūpaṃ nāma
sobhaggappattaṃ vāraṇaṃ visapītena sallena jīvitakkhayaṃ pāpetvā dante
chinditvā soṇuttaro āgatoti mahāsattaṃ anussarantī sokaṃ
uppādetvā adhivāsetuṃ nāsakkhi. Athassā tattheva hadayaṃ phali. Taṃ
divasameva kālamakāsi.

---------------------------------------------------------------------------------------------
page253.
     Tamatthaṃ pakāsento satthā āha
                disvāna dantāni gajuttamassa
                bhattuppiyassa purimāya jātiyā
                tattheva tassā hadayaṃ aphāli
                teneva sā kālamakāsi bālāti.
     Athassa dasabalassa guṇe vaṇṇentā dhammasaṅgāhakattherā
evamāhaṃsu
                sambodhipatto ca mahānubhāvo
                sitaṃ akāsī parisāya majjhe
                pucchiṃsu bhikkhū suvimuttacittā
                nākāraṇe pātukaronti buddhā.
                Yamaddasātha dahariṃ kumāriṃ
                kāsāvavatthaṃ anagāriyaṃ carantiṃ
                sā kho tadā rājakaññā ahosi
                ahaṃ tadā nāgarājā ahosiṃ.
                Ādāya dantāni gajuttamassa
                vaggū subhe appaṭime paṭhabyā
                yo luddako kāsipuraṃ upāgami
                so kho tadā devadatto ahosi.
                Anāvasūraṃ cirarattasaṃsitaṃ
                uccāvacaṃ caritamidaṃ purāṇaṃ

---------------------------------------------------------------------------------------------
page254.
                Vītaddaro vītasoko visallo
                sayaṃ abhiññāya abhāsi buddho.
        Ahaṃ vo tena kālena   ahosiṃ tattha bhikkhavo
        nāgarājā tadāhosiṃ    evaṃ dhāretha jātakanti.
     Imā gāthā dasabalassa guṇe vaṇṇentehi dhammasaṅgāhakattherehi
ṭhapitā.
     Tattha sitaṃ akāsīti āvuso sambodhi patto satthā mahānubhāvo
alaṅkatadhammasabhāyaṃ alaṅkatadhammāsane parisamajjhe nisinno
ekadivasaṃ sitaṃ akāsi. Nākāraṇeti bhante buddhā nāma akāraṇe
sitaṃ na karonti tumhehi ca sitaṃ kataṃ kena nukho kāraṇena
sitaṃ katanti mahākhīṇāsavā bhikkhū pucchiṃsu. Yamaddasāthāti evaṃ
puṭṭho āvuso satthā attano sitakāraṇaṃ ācikkhanto ekaṃ
daharabhikkhuniṃ dassetvā evamāha bhikkhave yaṃ etaṃ daharayobbanappattaṃ
kumārikaṃ kāsāvavatthaṃ anagāriyaṃ upetaṃ pabbajitvā imasmiṃ sāsane
carantiṃ addasātha passatha sā tadā visapītena sallena nāgarājaṃ
vijjhitvā gantvā vadhehīti soṇuttarassa pesetā rājakaññā
ahosi tena gantvā jīvitakkhayaṃ pāpito ahaṃ tadā so nāgarājā
ahosinti attho. Devadattoti bhikkhave idāni devadatto tadā
so luddako ahosi. Anāvasūranti na avasūraṃ anatthaṅgatasuriyanti
attho. Cirarattasaṃsitanti ito cirato anekavassakoṭimatthake saṃsitaṃ
saṃsaritaṃ anuciṇṇaṃ. Idaṃ vuttaṃ hoti āvuso ito

---------------------------------------------------------------------------------------------
page255.
Anekavassakoṭimatthake saṃsaritaṃpi muḷhena vimuḷhena kataṃ pubbaṇhena kataṃ taṃ
divasameva sāyaṇhe saranto viya attano caritavasena uccattā
rājadhītāya ca soṇuttarassa ca caritavasena nīcattā uccanīcacaritaṃ
idaṃ purāṇaṃ rāgādīnaṃ vigatāya vītaddaro ñātidhanasokādīnaṃ abhāvena
vītasoko rāgasallādīnaṃ vigatattā visallo attanāva vijānitvā
buddho abhāsīti āhu. Ahaṃ voti ettha voti nipātamattaṃ.
Bhikkhave ahaṃ tena kālena tattha chaddantadahe ahosinti attho.
Nāgarājāti honto ca na añño koci tadā homi athakho
nāgarājā homīti attho. Evaṃ dhārethāti tumhe etaṃ jātakaṃ
evaṃ dhāretha uggaṇhātha pariyāpuṇāthāti.
     Imañca pana desanaṃ sutvā bahū sotāpannādayova ahesuṃ.
Sā bhikkhunī pacchā vipassanaṃ vaḍḍhetvā arahattaṃ pattāti.
                   Chaddantajātakaṃ niṭṭhitaṃ.
                        Catutthaṃ.
                     -------------
                       Sambhavajātakaṃ
     rajjañca paṭipannasmāti idaṃ satthā jetavane viharanto
paññāpāramiṃ ārabbha kathesi.
     Paccuppannavatthu mahāummaṅgajātake āvibhavissati.
     Atīte pana kururaṭṭhe indapattanagare dhanañjayakorabyo nāma

---------------------------------------------------------------------------------------------
page256.
Rājā rajjaṃ kāresi. Tassa sucīrato nāma brāhmaṇo purohito
atthadhammānusāsako ahosi. Rājā dānādīni puññāni karonto
dhammena rajjaṃ anusāsi. So ekadivasaṃ dhammayāgaṃ nāma pañhaṃ
abhisaṅkharitvā sucīratabrāhmaṇaṃ āsane nisīdāpetvā sakkāraṃ katvā
pañhaṃ pucchanto catasso gāthā abhāsi
        rajjañca paṭipannasmā       ādhipaccaṃ sucīrata
        mahantaṃ pattumicchāmi        vijetuṃ paṭhaviṃ imaṃ.
        Dhammena no adhammena      adhammo me na ruccati
        kiccova dhammo carito      rañño hoti sucīrata.
        Idha cevāninditā yena     pecca yena aninditā
        yasaṃ devamanussesu         yena pappomu brāhmaṇa.
        Yohaṃ atthañca dhammañca      kattumicchāmi brāhmaṇa
        taṃ tvaṃ atthañca dhammañca     brāhmaṇakkhāhi pucchitoti.
     Tattha rajjanti ācariya mayaṃ imasmiṃ sattayojanike indapattanagare
rajjañca tiyojanasatike kururaṭṭhe issarabhāvasaṅkhātaṃ ādhipaccañca.
Paṭipannāti adhigatā. Mahantanti idāni mahantabhāvaṃ
pattumicchāmi. Vijetunti imaṃ paṭhaviṃ dhammena abhibhavituṃ ajjhottharituṃ
icchāmi. Kiccovāti avasesajanehi raññova dhammo kicco
karaṇīyataro. Rājānuvattako hi loko so tasmiṃ dhammike
sabbopi dhammiko hoti tasmā esa dhammo nāma raññova
kiccoti. Idha cevāninditāti yena mayaṃ idha loke ca paraloke

---------------------------------------------------------------------------------------------
page257.
Ca aninditā. Yena pappemūti yena mayaṃ nirayādīsu anibbattitvā
devesu ca mānusesu ca yasaṃ issariyaṃ sobhaggappattaṃ pāpuṇeyyāma
taṃ no kāraṇaṃ kathehīti. Yohanti brāhmaṇa yo ahaṃ phalavipākasaṅkhātaṃ
atthañca tassa atthassa hetubhūtaṃ dhammañca kattuṃ samādāya
vattituṃ uppādetuñca icchāmi. Taṃ tvanti tassa mayhaṃ tvaṃ sukheneva
nibbānagāmimaggaṃ āruyha appaṭisandhikabhāvaṃ patthentassa taṃ atthañca
dhammañca pucchito akkhāhi pākaṭaṃ katvā kathehīti brāhmaṇaṃ
dhammayāgapañhaṃ pucchi.
     Ayaṃ pana pañho gambhīro buddhavisayo sabbaññubuddhameva taṃ
pucchituṃ yuttaṃ tasmiṃ asati sabbaññutapariyesakaṃ bodhisattaṃ pucchituṃ
vaṭṭatīti. Sucīrato pana attano abodhisattatāya pañhaṃ kathetuṃ
nāsakkhi. Asakkonto ca paṇḍitamānaṃ akatvā attano asamatthabhāvaṃ
kathento gāthamāha
        nāññatra vidhurā rāja       etaṃ akkhātumarahati
        yaṃ tvaṃ atthañca dhammañca      kattumicchasi khattiyāti.
     Tassattho avisayo esa mahārāja pañho mādisānaṃ ahaṃ
hi nevassa ādiṃ na pariyosānaṃ passāmi andhakāraṃ paviṭṭho
viya homi bārāṇasirañño pana purohito vidhuro nāma brāhmaṇo
atthi sova taṃ ācikkheyya taṃ ṭhapetvā yaṃ tvaṃ atthañca
dhammañca kattumicchasi etadakkhātuṃ na añño arahatīti.
     Rājā tassa vacanaṃ sutvā tenahi brāhmaṇa khippaṃ tassa

---------------------------------------------------------------------------------------------
page258.
Santikaṃ gacchāhīti paṇṇākāraṃ datvā taṃ pesetukāmo gāthamāha
        ehi kho pahito gaccha       vidhurassa upantikaṃ
        nikkhaṃ rattasuvaṇṇassa         haraṃ gaccha sucīrata
        abhihāraṃ imaṃ dajjā         atthadhammānusiṭṭhiyāti.
     Tattha upantikanti santikaṃ. Nikkhanti pañcatulā suvaṇṇā
eko nikkho ayaṃ pana rattasuvaṇṇassa nikkhasahassaṃ datvā
evamāha. Imaṃ dajjāti tena imasmiṃ dhammayāgapañhe kathite tassa
atthadhammānusiṭṭhiyā abhihāraṃ pūjaṃ karonto imaṃ nikkhasahassaṃ
dadeyyāsīti.
     Evañca pana vatvā so pañhavisajjanassa likhanatthāya
satasahassagghanikaṃ suvaṇṇapaṭṭaṃ gamanatthāya yānaṃ parivāratthāya
balanikāyaṃ paṇṇākāraṃ katvā taṃ khaṇaññeva uyyojesi. So pana
indapattanagarā nikkhamitvā ujukameva bārāṇasiyaṃ agantvā yattha
yattha paṇḍitā vasanti sabbāni tāni ṭhānāni upasaṅkamitvā
sakalajambūdīpe pañhassa visajjanākāraṃ alabhitvā anupubbena bārāṇasiṃ
patvā ekasmiṃ ṭhāne nivāsaṃ gahetvā katipayehi janehi saddhiṃ
pātarāsabhuñjanavelāya vidhurassa nivesanaṃ gantvā āgatabhāvaṃ
ārocāpetvā tena pakkosāpito taṃ sake ghare bhuñjamānaṃ addasa.
     Tamatthaṃ pakāsento āvikaronto satthā sattamaṃ gāthamāha
        svādhippāgā bhāradvājo    vidhurassa upantikaṃ
        tamaddasa mahābrahmā        asamānaṃ sake ghareti.

---------------------------------------------------------------------------------------------
page259.
     Tattha svādhippāgāti so bhāradvājagotto sucīrato adhippāgā
gatoti attho. Mahābrahmāti mahābrāhmaṇo. Asamānanti
bhuñjamānaṃ.
     So pana tassa bālasahāyako ekācariyakule uggahitasippo
tasmā tena saddhiṃ ekatova bhuñjitvā bhattakiccapariyosāne sukhanisinno
samma kimatthaṃ āgatosīti puṭṭho āgamanakāraṇaṃ ācikkhanto aṭṭhamaṃ
gāthamāha
        raññohaṃ pahito dūto       korabyassa yasassino
        atthaṃ dhammañca pucchesi      iccabravi yudhiṭṭhilo
        taṃ tvaṃ atthañca dhammañca     vidhurakkhāhi pucchitoti.
     Tattha raññohanti rañño ahaṃ korabyassa yasassino dūto.
Pahitoti tena pesito idhāgacchāmi. Pucchesīti so yudhiṭṭhilagotto
dhanañjayarājā dhammayāgapañhaṃ nāma pucchi ahaṃ kathetuṃ asakkonto
tvaṃ sakkhissasīti ñatvā tassa ārocesi so paṇṇākāraṃ datvā
pañhaṃ pucchanatthāya maṃ tava santikaṃ pesento vidhurassa santikaṃ
gantvā imassa pañhassa atthañca pālidhammañca puccheyyāsi iti
abravi taṃ tvaṃ idāni mayā pucchito akkhāhīti.
     Tadā pana so brāhmaṇo mahājanassa cittaṃ gaṇhissāmīti
gaṅgaṃ pidahanto viya vinicchayaṃ vicāreti tassa pañhassa visajjane
okāso natthi so tamatthaṃ ācikkhanto navamaṃ gāthamāha

---------------------------------------------------------------------------------------------
page260.
        Gaṅgaṃ me pidahissanti       na taṃ sakkomi brāhmaṇa
        apidhetuṃ mahāsaddaṃ         taṃ kathaṃ so bhavissati
        na te sakkomi akkhātuṃ atthaṃ dhammañca pucchitoti.
     Tassattho brāhmaṇa mayhaṃ mahājanassa nānācittagatisaṅkhātaṃ
gaṅgaṃ pidahissanti byāpāro uppanno tamahaṃ mahāsaddaṃ apidhetuṃ
na sakkomi tasmā kathaṃ so okāso bhavissati tasmiṃ asati
te ahaṃ pañhaṃ na visajjeyyaṃ iti cittekaggatañceva okāsañca
alabhanto na te sakkomi akkhātuṃ atthañca dhammañca pucchitoti.
     Evañca pana vatvā putto me paṇḍito mayā
ñāṇavantataro so te byākarissati tassa santikaṃ gacchāhīti vatvā
dasamaṃ gāthamāha
        bhadrakāro ca me putto   oraso mama atrajo
        taṃ tvaṃ atthañca dhammañca    gantvā pucchassu brāhmaṇāti.
     Tattha orasoti ure saṃvaddho. Atrajoti attanā jāto.
     Taṃ sutvā sucīrato vidhurassa gharā nikkhamitvā bhadrakārassa
bhuttapātarāsassa attano parisāya majjhe nisinnakāle nivesanaṃ
agamāsi.
     Tamatthaṃ pakāsento satthā ekādasamaṃ gāthamāha
        svādhippāgā bhāradvājo  bhadrakārassa santikaṃ
        tamaddasa mahābrahmā      nisinnaṃ samhi vesmanīti.
     Tattha vesmanīti ghare.

---------------------------------------------------------------------------------------------
page261.
     So tattha gantvā bhadrakāramāṇavena katāsanābhihārasakkāro
nisīditvā āgamanakāraṇaṃ puṭṭho dvādasamaṃ gāthamāha
        raññohaṃ pahito dūto      korabyassa yasassino
        atthaṃ dhammañca pucchesi     iccabravi yudhiṭṭhilo
        taṃ tvaṃ atthañca dhammañca    bhadrakāra bravīhi meti.
     Atha naṃ bhadrakāro tāta ahaṃ imesu divasesu paradārikakamme
abhiniviṭṭho cittaṃ me byākulaṃ tena tyāhaṃ visajjetuṃ na
sakkhissāmi mayhaṃ pana kaniṭṭho sañjayakumāro nāma mayā ativiya
ñāṇavantataro taṃ puccha so te pañhaṃ visajjessatīti tassa
santikaṃ pesento dve gāthā abhāsi
        maṃsakājaṃ avahāya         godhaṃ anupatāmahaṃ
        na te sakkomi akkhātuṃ    atthaṃ dhammañca pucchito
        sañjayo nāma me bhātā   kaniṭṭho me sucīrata
        taṃ tvaṃ atthañca dhammañca gantvā pucchassu brāhmaṇāti.
     Tattha maṃsakājanti yathā nāma puriso thūlamigamaṃsaṃ kājenādāya
gacchanto antarāmagge godhapotakaṃ disvā maṃsakājaṃ chaḍḍetvā taṃ
anubandheyya evameva attano ghare vasavattaniṃ bhariyaṃ chaḍḍetvā
parassa rakkhitagopitaṃ itthiṃ anubandhanto homīti dīpento evamāha.
     So tasmiṃyeva khaṇe sañjayassa nivesanaṃ gantvā tena katasakkāro
āgamanakāraṇaṃ puṭṭho ācikkhi.
     Tamatthaṃ pakāsento satthā dve gāthā abhāsi

---------------------------------------------------------------------------------------------
page262.
        Svādhippāgā bhāradvājo   sañjayassa upantikaṃ
        tamaddasa mahābrahmā       nisinnaṃ samhi vesmani.
        Raññohaṃ pahito dūto       korabyassa yasassino
        atthaṃ dhammañca pucchesi      iccabravi yudhiṭṭhilo
        taṃ tvaṃ atthañca dhammañca     sañjayakkhāhi pucchitoti.
     Sañjayakumāro pana tadā paradārameva sevati. Athassa
sohaṃ tāta paradāraṃ sevāmi sevanto ca pana gaṅgaṃ taritvā
paratīraṃ gacchāmi taṃ maṃ sāyañca pāto ca nadiṃ tarantaṃ maccu
gilati nāma tena me cittaṃ byākulaṃ na tyāhaṃ ācikkhituṃ
sakkhissāmi kaniṭṭho pana me sambhavakumāro nāma atthi jātiyā
sattavassiko mayā sataguṇena sahassaguṇena satasahassaguṇena
adhikañāṇataro so te ācikkhissati gaccha taṃ pucchāhīti imamatthaṃ
pakāsento so dve gāthā abhāsi
        sadā maṃ gilati maccu        sāyaṃ pāto sucīrata
        na te sakkomi akkhātuṃ     atthaṃ dhammañca pucchito.
        Sambhavo nāma me bhātā    kaniṭṭho me sucīrata
        taṃ tvaṃ atthañca dhammañca gantvā pucchassu brāhmaṇāti.
     Taṃ sutvā sucīrato ayaṃ pañho imasmiṃ loke acchariyabbhūto
bhavissati imaṃ visajjetuṃ samattho nāma natthi maññeti cintetvā
dve gāthā abhāsi

---------------------------------------------------------------------------------------------
page263.
        Abbhūto vata bho dhammo     nāyaṃ asmāka ruccati
        tayo janā pitāputtā      te su paññāya no vidū.
        Na naṃ sakkotha akkhātuṃ      atthaṃ dhammañca pucchitā
        kathaṃ nu daharo jaññā       atthaṃ dhammañca pucchitoti.
     Tattha nāyanti ayaṃ pañhādhammo abbhūto imaṃ kathetuṃ samatthena
nāma na bhavitabbaṃ tasmā yaṃ tvaṃ kumāro kathessatīti vadesi
nāyaṃ asmākaṃ ruccati. Te sūti ettha sukāro nipātamattaṃ.
Pitā vidhuro puttāpi bhadrakāro ca sañjayo cāti tepi tayo
pitāputtā paññāya imaṃ dhammaṃ no vidū na vijānanti añño
koci jānissatīti attho. Na nanti tumhe tayo janā pucchitā
etaṃ akkhātuṃ na sakkotha daharo sattavassiko kumāro pucchito
kathaṃ nu jaññā kena kāraṇena jānituṃ sakkhissatīti attho.
     Taṃ sutvā sañjayakumāro tāta sambhavakumāro daharoti
maññāsi sacepi pañhavisajjanena atthiko gaccha taṃ pucchāti
atthadīpanāhi kumārassa vaṇṇaṃ pakāsento dvādasa gāthā
abhāsi
        mā naṃ daharoti maññāsi     apucchitvāna sambhavaṃ
        pucchitvā sambhavaṃ jaññā     atthaṃ dhammañca brāhmaṇa.
        Yathāpi cando vimalo       gacchaṃ ākāsadhātuyā
        sabbe tāragaṇe loke     ābhāya atirocati.

---------------------------------------------------------------------------------------------
page264.
        Evampi daharūpeto        paññāyogena sambhavo
        mā naṃ daharoti maññāsi     apucchitvāna sambhavaṃ
        pucchitvā sambhavaṃ jaññā     atthaṃ dhammañca brāhmaṇa.
        Yathāpi rammako māso      gimhānaṃ hoti brāhmaṇa
        atevaññehi māsehi       dumapupphehi sobhati.
        Evampi daharūpeto        paññāyogena sambhavo
        mā naṃ daharoti maññāsi     apucchitvāna sambhavaṃ
        pucchitvā sambhavaṃ jaññā     atthaṃ dhammañca brāhmaṇa.
        Yathāpi himavā brahme      pabbato gandhamādano
        nānārukkhehi sañchanno     mahābhūtagaṇālayo
        osadhehi ca dibbehi       disā bhāti pavāti ca.
        Evampi daharūpeto        paññāyogena sambhavo
        mā naṃ daharoti maññāsi     apucchitvāna sambhavaṃ
        pucchitvā sambhavaṃ jaññā     atthaṃ dhammañca brāhmaṇa.
        Yathāpi pāvako brahme     accimālī yasassimā
        jalamāno vane gacche      analo kaṇhavattanī.
        Ghaṭāsano dhūmaketu         uttamāhevanandaho
        nissive pabbataggasmiṃ       bahutejo virocati.
        Evampi daharūpeto        paññāyogena sambhavo
        mā naṃ daharoti maññāsi     apucchitvāna sambhavaṃ
        pucchitvā sambhavaṃ jaññā     atthaṃ dhammañca brāhmaṇa.

---------------------------------------------------------------------------------------------
page265.
        Javena bhadraṃ jānanti       balibaddañca vāhiye
        dohena dhenuṃ jānanti      bhāsamānañca paṇḍitaṃ.
        Evampi daharūpeto        paññāyogena sambhavo
        mā naṃ daharoti maññāsi     apucchitvāna sambhavaṃ
        pucchitvā sambhavaṃ jaññā     atthaṃ dhammañca brāhmaṇāti.
     Tattha jaññāti jānissasi. Candoti puṇṇacando. Vimaloti
abbhādimalarahito. Evampi daharūpetoti evaṃ sambhavakumāro
daharabhāvena upetopi paññāyogena sakalajambūdīpatale avasesapaṇḍite
atirocati atikkamitvā virocati bhāsati. Rammakoti cittamāso.
Atevaññehīti ativiya aññehi ekādasahi māsehi. Evanti evaṃ
sambhavopi paññāyogena sobhati. Himavāti himapātasamaye himayuttoti
himavāti gimhakāle himañca vamatīti himavāti. Sampattaṃ janaṃ
gandhena madayatīti gandhamādano. Mahābhūtagaṇālayoti devagaṇanivāso.
Disā bhātīti sabbadisā ekobhāsā viya karoti. Pavātīti gandhena
sabbā disā vāyati. Evanti evaṃ sambhavopi paññāyogena
sabbā disā bhāti ceva pavāti ca. Yasassimāti tejasampattiyā
yasassimā. Accimālīti accīhi yutto. Jalamāno vane gaccheti
gacchasaṅkhāte mahāvane jalanto carati. Analoti atitto. Gatamaggassa
kaṇhabhāvena kaṇhavattanī. Yaññe āhutivasena ghaṭaṃ asnātīti
ghaṭāsano. Dhūmo ketukiccaṃ assa sādhetīti dhūmaketu.
Uttamāhevanandahoti ahevanaṃ vuccati vanasaṇḍo uttamavanasaṇḍaṃ dahatīti

---------------------------------------------------------------------------------------------
page266.
Attho. Nissiveti rattibhāge. Pabbataggasminti pabbatasikhare.
Bahutejoti bahuindano. Virocatīti sabbā disā obhāsati.
Evanti evaṃ mama kaniṭṭho sambhavakumāro daharopi paññāyogena
virocati. Bhadranti bhadramassājānīyaṃ javasampattiyā jānanti na
sarīrena. Vāhiyeti vahitabbe bhāre sati bhāravahatāya ayaṃ uttamoti
balibaddaṃ jānanti. Dohenāti dohasampattiyā dhenuṃ sukhīrāti
jānanti. Bhāsamānanti ettha nānābhāsamānaṃ jānanti. Missaṃ
bālehi paṇḍitanti suttaṃ āharitabbaṃ.
     Sucīrato evaṃ tasmiṃ sambhavaṃ vaṇṇente pañhaṃ pucchitvā
jānissāmīti kahaṃ pana te kumāra kaniṭṭhoti pucchi. Athassa so
sīhapañjaraṃ vivaritvā hatthaṃ pasāretvā so eso pāsādadvāre
antaravīthiyaṃ kumārakehi saddhiṃ suvaṇṇavaṇṇo kīḷati ayaṃ mama
kaniṭṭho upasaṅkamitvā taṃ pucchatha buddhalīlāya te pañhaṃ
kathessatīti āha. Sucīrato tassa vacanaṃ sutvāva pāsādā oruyha
kumārassa santikaṃ agamāsi. Kāya velāyāti. Kumārassa
nivatthasāṭakaṃ mocetvā khandhe khipitvā ubhohi hatthehi paṃsuṃ gahetvā
ṭhitavelāya.
     Tamatthaṃ āvikaronto satthā
        svādhippāgā bhāradvājo     sambhavassa upantikaṃ
        tamaddasa mahābrahmā         kīḷamānaṃ bahīpureti
gāthamāha.

---------------------------------------------------------------------------------------------
page267.
     Tattha bahīpureti bahinivesane.
     Mahāsattopi brāhmaṇaṃ āgantvā purato ṭhitaṃ disvā tāta
kenatthenāgatosīti pucchitvā tāta kumāra ahaṃ jambūdīpatale
āhiṇḍanto mayā pucchitaṃ pañhaṃ kathetuṃ samatthaṃ alabhitvā tava
santikaṃ āgatomhīti vutte sakalajambūdīpe kira avinicchito pañho
mama santikaṃ āgato ahaṃ ñāṇena mahallakoti hirottappaṃ
paṭilabhitvā hatthagataṃ paṃsuṃ chaḍḍetvā khandhato sāṭakaṃ ādāya
nivāsetvā puccha brāhmaṇa buddhalīlāya te kathessāmīti
sabbaññuppavāraṇaṃ pavāresi. Tato brāhmaṇo
        raññohaṃ pahito dūto       korabyassa yasassino
        atthaṃ dhammañca pucchesi      iccabravī yudhiṭṭhilo
        taṃ tvaṃ atthañca dhammañca     sambhava akkhāhi pucchitoti.
Gāthāya pañhaṃ pucchi.
     Tassattho sambhavapaṇḍitassa guṇo gaganamajjhe puṇṇacando
viya pākaṭo ahosi.
     Atha naṃ tenahi suṇāhīti vatvā dhammayāgapañhaṃ visajjento
        taggha te ahamakkhissaṃ       yathāpi kusalo tathā
        rājā ca kho taṃ jānāti    yadi kāhati vā na vāti
gāthamāha.
     Tassa antaravīthiyaṃ ṭhatvā madhurassarena dhammaṃ desentassa saddo
dvādasayojanikaṃ sakalabārāṇasinagaraṃ avatthari. Atha rājā ca

---------------------------------------------------------------------------------------------
page268.
Uparājādayo ca sabbe sannipatiṃsu. Mahāsatto mahājanassa majjhe
dhammadesanaṃ paṭṭhapesi.
     Tattha tagghāti ekaṃsavacanaṃ. Yathāpi kusaloti yathā atikusalo
sabbaññubuddho ācikkhati tathā te ekaṃseneva ahamakkhissanti
attho. Rājā ca kho tanti ahaṃ taṃ pañhaṃ yathā tumhākaṃ
rājā jānituṃ sakkoti tathā kathessāmi tato uttariṃ rājā
evaṃ taṃ jānāti yadi karissati vā na vā karissati karontassa
vā akarontassa vā tasseva taṃ bhavissati mayhaṃ pana doso
natthīti dīpeti.
     Evaṃ imāya gāthāya pañhakathanaṃ paṭijānitvā idāni
dhammayāgapañhaṃ kathento āha
        ajja suveti saṃseyya       raññā puṭṭho sucīrata
        mā katvā avasī rājā     atthe jāte yudhiṭṭhilo.
        Ajjhattaññeva saṃseyya      raññā puṭṭho sucīrata
        kummaggaṃ na niveseyya      yathā muḷho acetaso.
        Attānaṃ nātivatteyya      adhammaṃ na samācare
        atitthe nappatāreyya      anatthe na yuto siyā.
        Yo ca etāni ṭhānāni     kattuṃ jānāti khattiyo
        sadā so vaḍḍhate rājā    sukkapakkheva candimā.
        Ñātīnañca piyo hoti       mittesu ca virocati
        kāyassa bhedā sappañño    saggaṃ so upapajjatīti.

---------------------------------------------------------------------------------------------
page269.
     Tattha saṃseyyāti katheyya. Idaṃ vuttaṃ hoti tāta sucīrata
sace tumhākaṃ raññā ajja dānaṃ dema sīlaṃ rakkhāma
uposathakammaṃ karomāti koci puṭṭho mahārāja ajja tāva pāṇaṃ hanāma
kāme paribhuñjāma suraṃ pivāma kusalaṃ pana karissāma suveti
rañño saṃseyya katheyya tassa atimahantassāpi amaccassa vacanaṃ
katvā tumhākaṃ rājā yudhiṭṭhilagotto tathārūpe atthe jāte taṃ
divasaṃ pamādena vītināmento mā avasi tassa vacanaṃ akatvā
uppannaṃ kusalacittaṃ aparihāpetvā kusalapaṭisaṃyuttaṃ kammaṃ karotuyeva
idamassa katheyyāsīti. Evaṃ mahāsatto imāya gāthāya ajjeva
kiccaṃ ātappaṃ ko jaññā maraṇaṃ suveti bhaddekarattasuttañca
appamādo amataṃ padaṃ pamādo maccuno padanti appamādovādañca
kathesi. Ajjhattaññevāti tāta sucīrata sambhavapaṇḍito tayā
dhammayāgapañhe pucchito kiṃ kathesīti raññā puṭṭho samāno
tumhākaṃ rañño ajjhattaññeva saṃseyya niyakajjhattasaṅkhātaṃ
khandhapañcakaṃ hutvā abhāvato aniccanti katheyyāsi. Ettāvatā
mahāsatto
        sabbe saṅkhārā aniccāti  yadā paññāya passati
        aniccā vata saṅkhārā     uppādavayadhammino
        uppajjitvā nirujjhanti     tesaṃ vūpasamo sukhoti
evaṃ vibhāvitaṃ aniccataṃ kathesi. Kummagganti brāhmaṇa yathā
muḷho acetano andhabālaputhujjano dvāsaṭṭhidiṭṭhigatasaṅkhātaṃ kummaggaṃ

---------------------------------------------------------------------------------------------
page270.
Sevati evaṃ tava rājā taṃ kummaggaṃ na seveyya niyyānikaṃ
dasakusalakammapathamattameva sevatu evamassa vadeyyāsīti. Attānanti
imaṃ sugatiyaṃ ṭhitaṃ attabhāvaṃ nātivatteyya yena kammena tisso
kusalasampattiyo sabbakāmamagge atikkamitvā apāye nibbattanti
taṃ kammaṃ na kareyyāti attho. Adhammanti tividhaduccaritasaṅkhātaṃ
adhammaṃ na samācareyya. Atittheti dvāsaṭṭhidiṭṭhisaṅkhāte atitthe
nappatāreyya na otāreyya. Na tāreyyātipi pāṭho. Attano
diṭṭhānugatiṃ āpajjantaṃ janaṃ otāreyya. Anattheti akāraṇe.
Na yutoti yuttapayutto na siyā. Brāhmaṇa yadi te rājā
dhammayāgapañhe vattitukāmo imasmiṃ ovāde vattatūti tassa
katheyyāsīti ayamettha adhippāyo. Sadāti satataṃ. Idaṃ vuttaṃ hoti
yo khattiyo etāni kāraṇāni kātuṃ jānāti so rājā
sukkapakkhe cando viya sadā vaḍḍhati. Virocatīti mittāmaccānaṃ
majjhe attano sīlācārañāṇādīhi guṇehi sobhati virocatīti.
     Evaṃ mahāsatto gaganatale candaṃ uṭṭhāpento viya buddhalīlāya
brāhmaṇassa pañhaṃ kathesi. Mahājano nadanto selento
appoṭhento sādhukārasahassāni akāsi celukkhepe ceva aṅgulipoṭhe ca
pavattesi hatthapilandhanādīni khipi. Evaṃ khittadhanaṃ koṭippattaṃ
ahosi. Rājāpissa tuṭṭho mahantaṃ yasaṃ adāsi. Sucīratopi
nikkhasahassena pūjaṃ katvā suvaṇṇapaṭṭe jātihiṅgulakena pañhavisajjanaṃ
likhitvā indapattanagaraṃ gantvā rañño dhammayāgapañhaṃ kathesi.

---------------------------------------------------------------------------------------------
page271.
Rājā tasmiṃ dhamme vattitvā saggapūraṃ pūresi.
     Satthā imaṃ dhammadesanaṃ āharitvā na bhikkhave idāneva
pubbepi tathāgato mahāpaññoyevāti vatvā jātakaṃ samodhānesi
tadā dhanañjayarājā ānando ahosi sucīrato anuruddho vidhuro
ariyakassapo bhadrakāro moggallāno sañjayamāṇavo
sārīputto sambhavapaṇḍito ahamevāti.
                    Sambhavajātakaṃ niṭṭhitaṃ.
                        Pañcamaṃ.
                     -------------
                       Mahākapijātakaṃ
     bārāṇasyaṃ ahu rājāti idaṃ satthā jetavane viharanto
devadattassa silāpavijjhanaṃ ārabbha kathesi.
     Tena hi dhanuggaho payojetvā aparabhāge silāya paviddhāya
bhikkhūhi devadattassa avaṇṇe kathite satthā na bhikkhave idāneva
pubbepi devadatto mayhaṃ silaṃ pavijjhiyevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente kāsikagāmake
eko kassakabrāhmaṇo khettaṃ kasitvā goṇe visajjetvā
kuddālakammaṃ kātuṃ ārabhi. Goṇā ekasmiṃ gacche paṇṇāni khādantā
anukkamena aṭaviṃ pavisitvā palāyiṃsu. So velaṃ sallakkhetvā
kuddālaṃ ṭhapetvā goṇe olokento adisvā domanassappatto

---------------------------------------------------------------------------------------------
page272.
Pariyesanto antoaṭaviyaṃ pavisitvā āhiṇḍanto himavantaṃ pāvisi.
So tattha disā muḷho hutvā sattāhaṃ nirāhāro vicaranto
ekatiṇḍukarukkhaṃ disvā abhiruyha phalāni khādanto tiṇḍukarukkhato
parigalitvā saṭṭhihatthena narakapapāte pati. Tatthassa dasa divasā
vītivattā. Tadā bodhisatto kapiyoniyaṃ nibbattetvā phalāphalāni
khādanto taṃ purisaṃ disvā silāya yottaṃ katvā taṃ purisaṃ uddhari.
So tassa niddāyantassa silāya matthakaṃ padālesi. Mahāsatto
tassa taṃ kammaṃ ñatvā uppatitvā sākhāya nisīditvā bho purisa
tvaṃ bhūmiyā gaccha ahaṃ sākhaggena tuyhaṃ maggaṃ ācikkhanto
gamissāmīti taṃ purisaṃ araññato nīharitvā magge ṭhapetvā
pabbatapādameva pāvisi. So puriso mahāsatte aparajjhitvā kuṭṭhī
hutvā diṭṭhadhammeyeva manussapeto ahosi. So satta vassāni
dukkhapīḷito vicaranto bārāṇasiyaṃ migājinauyyānaṃ pavisitvā
pākārantare kadalipaṇṇaṃ attharitvā vedanāppatto nipajji. Tadā
bārāṇasirājā taṃ uyyānaṃ gantvā tattha vicaranto disvā kosi
tvaṃ kiṃ vā katvā imaṃ dukkhaṃ pattoti pucchi. Sopi sabbaṃ
vitthārato ācikkhi.
     Tamatthaṃ pakāsento satthā āha
        bārāṇasyaṃ ahu rājā       kāsīnaṃ raṭṭhavaḍḍhano
        mittāmaccaparibyuḷho        agamāsi migājinaṃ.

---------------------------------------------------------------------------------------------
page273.
        Tattha brāhmaṇamaddakkhi       setaṃ citraṃ kilāsinaṃ
        viddhastaṃ kovilāraṃva         kīsaṃ dhamanisanthataṃ.
        Paramakāruññataṃ pattaṃ         disvā kicchagataṃ naraṃ
        avaca byamhito rājā       yakkhānaṃ katamonusi.
        Hatthapādā ca te setā     tato setataraṃ siro
        gattaṃ kammāsavaṇṇante       kilāsabahulo casi.
        Vaṭṭhanāvalisaṅkāsā         piṭṭhi te ninnatunnatā
        kāḷā pabbā ca te aṅgā   nāññaṃ passāmi edisaṃ.
        Ugghaṭṭhapādo tasito        kīso dhamanisanthato
        chāto ādittarūposi        kutosi kattha gacchasi.
        Duddasī appakārosi         dubbaṇṇo bhīmadassano
        janetti yāpi te mātā     na taṃ iccheyya passituṃ.
        Kiṃ kammamakarā pubbe        kiṃ avajjhaṃ aghāṭayi
        kibbisaṃ yaṃ karitvāna         idaṃ dukkhaṃ upāgamīti.
     Tattha bārāṇasyanti bārāṇasiyaṃ. Mittāmaccaparibyuḷhoti
mittehi ca daḷhabhattīhi ca amaccehi ca parivuto. Migājinanti
evaṃnāmakaṃ uyyānaṃ. Setanti setakuṭṭhena setaṃ kavarakuṭṭhena
vicitraṃ paribhinnena kaṇḍūyanakilāsakuṭṭhena kilāsinaṃ vedanāppattaṃ
kadalipaṇṇe nipannaṃ addasa. Viddhastaṃ kovilāraṃvāti vaṇamukhehi
paggharantena maṃsena viddhastaṃ pupphitakovilārasadisaṃ. Kīsanti ekaccesu
padesesu aṭṭhicammamattasarīraṃ sirājālasanthataṃ. Byamhitoti bhīto

---------------------------------------------------------------------------------------------
page274.
Vimhayamāpanno vā. Yakkhānanti yakkhānaṃ antare tvaṃ katarayakkho
nāmāti. Vaṭṭhanāvalisaṅkāsāti piṭṭhikaṇḍukaṭṭhāne āvunitvā
ṭhapitavaṭṭhanāvalisadisā. Aṅgāti kāḷapabbavallisadisāni te aṅgāni.
Nāññanti aññaṃ purisaṃ edisaṃ na passāmi. Ugghaṭṭhapādoti
rajokiṇṇapādo. Ādittarūpoti sukkasarīro. Duddasīti dukkhena
passitabbo. Appakārosīti sarīrappakārarahito dussaṇṭhānosīti
attho. Kiṃ kammamakarāti ito pubbe kiṃ kammaṃ akara akāsīti
attho. Kibbisanti dāruṇakammaṃ.
     Tato paraṃ brāhmaṇo āha
        taggha te ahamakkhissaṃ      yathāpi kusalo tathā
        saccavādiṃ hi lokasmiṃ      pasaṃsantīdha paṇḍitā.
        Eko caraṃ gogaveso     muḷho accasariṃ vane
        araññe īriṇe vivane     nānākuñjarasevite.
        Bālamigānucarite         vippanaṭṭhosmi kānane
        acariṃ tattha sattāhaṃ       khuppipāsasamappito.
        Tattha tiṇḍukamaddakkhiṃ       visamatthabubhukkhito
        papātamabhilambantaṃ         sampannaphaladhārinaṃ.
        Vātasītāni bhakkhesiṃ       tāni rucciṃsu me bhusaṃ
        atitto rukkhamāruyha      tattha hessāmi assito.
        Ekaṃ me bhakkhitaṃ āsi     dutiyaṃ abhipatthitaṃ
        tato sā bhañjatha sākhā    chinnā pharasunā viya.

---------------------------------------------------------------------------------------------
page275.
        Sohaṃ sahāva sākhāhi      uddhaṃpādo avaṃsiro
        appatiṭṭhe anālambe     giriduggasmi pāpataṃ.
        Yasmā ca vāri gambhīraṃ     tasmā na samapajjasiṃ
        tattha sesiṃ nirānando     anātho dasarattiyo.
        Athettha kapi māgañchi      gonaṅguṭṭho darīcaro
        sākhāhi sākhaṃ vicaranto    khādamāno dumapphalaṃ
        so maṃ disvā kīsaṃ paṇḍuṃ    kāruññamakarammayi.
        Ambho ko nāma so ettha evaṃ dukkhena aṭṭito
        manusso amanusso vā     attānamme pavedaya.
        Tassañjaliṃ paṇāmetvā     idaṃ vacanamabraviṃ
        manussohaṃ byasampatto     sā me natthi ito gati
        taṃ vo vadāmi bhaddaṃ vo    tvañca me saraṇaṃ bhava.
        Garusilaṃ gahetvāna        vicaraṃ pabbate kapi
        silāya yottaṃ katvāna     nisabho etadabravi.
        Ehi me piṭṭhimāruyha     gīvaṃ gaṇhāhi bāhuhi
        ahantaṃ uddharissāmi       giriduggata vegasā.
        Tassa taṃ vacanaṃ sutvā      vānarindassa sirīmato
        tassāhaṃ piṭṭhimāruyha      gīvaṃ bāhāhi aggahiṃ.
        So maṃ tato samuṭṭhāsi     tejasī balavā kapi
        vihaññamāno kicchena      giriduggata vegasā.

---------------------------------------------------------------------------------------------
page276.
        Uddharitvāna maṃ santo     nisabho etadabravi
        iṅgha maṃ samma rakkhassu     passupissaṃ muhuttakaṃ.
        Sīhā byagghā ca dīpi ca    acchako kataracchayo
        te maṃ pamattaṃ hiṃseyyuṃ     te tvaṃ disvā nivāraya.
        Evaṃ me parittātūna      passupi so muhuttakaṃ
        tadāhaṃ pāpikaṃ diṭṭhiṃ       paṭilacchiṃ ayoniso.
        Bhakkho ayaṃ manussānaṃ      yathā caññe vane migā
        yannūnimaṃ vadhitvāna        chāto khādeyya vānaraṃ.
        Āsito ca gamissāmi      maṃsamādāya sambalaṃ
        kantāraṃ nittharissāmi      pātheyyaṃ me bhavissati.
        Tato silaṃ gahetvāna      matthakaṃ sannitāḷayiṃ
        mama bhattakilantassa        pahāro dubbalo ahu.
        So ca vegenudappatto    kapi rudhiramakkhito
        assupuṇṇehi nettehi     rodanto maṃ udikkhati.
        Māyyo maṃ kari bhaddante   tvañca nāmedisaṃ kari
        tvaṃ ca kho nāma dīghāvu    aññe vāretumarahasi.
        Aho vata re purisa       tāva dukkarakāraka
        edisā visamā duggā     papātā uddhato mayā.
        Ānīto paralokāva       dubbheyyaṃ maṃ amaññatha
        tantena pāpadhammena      pāpaṃ pāpena cintitaṃ.

---------------------------------------------------------------------------------------------
page277.
        Mā heva tvaṃ adhammattha    vedanaṃ kaṭakaṃ phusi
        mā heva pāpakammantaṃ     phalaṃ veḷuṃva taṃ vadhi.
        Tayi me natthi vissāso    pāpadhammo asaññato
        ehi me piṭṭhito gaccha    dissamānova santike.
        Muttosi hatthā bālānaṃ    pattosi mānusiṃ padaṃ
        esa maggo adhammattha     tena gaccha yathāsukhaṃ.
        Idaṃ vatvā giricaro       ruhiraṃ pakkhalya matthakaṃ
        assūni sampamajjitvā      tato pabbatamāruhi.
        Sohaṃ tenābhisattosmi     pariḷāhena addito
        dayhamānena gattena      vāriṃ pātuṃ upāgamiṃ.
        Agginā viya santatto     rahado rudhiramakkhito
        pubbalohitasaṅkāso       sabbo me samapajjatha.
        Yāvanto udabindūni       kāyasmiṃ nipatiṃsu me
        tāvanto gaṇḍu jāyetha    aḍḍhaveluvasādisā.
        Abhinnā pagghariṃsu me      kuṇapā pubbalohitā
        yena yena ca gacchāmi     gāmesu nigamesu ca.
        Daṇḍahatthā nivārenti     itthiyo purisā ca maṃ
        okittā pūtigandhena      māssu orena māgamā.
        Etādisaṃ idaṃ dukkhaṃ       sattavassāni dāni me
        anubhomi sakakammaṃ         pubbe dukkaṭamattano.

---------------------------------------------------------------------------------------------
page278.
        Taṃ vo vadāmi bhaddaṃ vo    yāvantettha samāgatā
        māssuṃ mittāna dubbhittho   mittadubbho hi pāpako.
        Kuṭṭhī kilāsī bhavati        yo mittānaṃ idhaddubhī
        kāyassa bhedā mittadubbhi   nirayaṃ so upapajjatīti.
     Tattha kusaloti yathā cheko kusalo kathesi tathā vo
kathessāmi. Gogavesoti naṭṭhe goṇe gavesanto. Accasarinti
manussapathaṃ atikkamitvā himavantaṃ pāvisiṃ. Araññeti arājake
suññe. Īrineti sukkhakantāre. Vivaneti vivitte. Vippanaṭṭhoti
maggamuḷho. Bubhukkhitoti sañjātabubhukkho chātajjhatto.
Papātamabhilambantanti papātābhimukhaṃ olambantaṃ. Sampannaphaladhārinanti
madhuraphaladhārinaṃ. Vātasītānīti paṭhamaṃ tāva vātapatitāni. Tattha
hessāmīti tasmiṃ rukkhe suhito bhavissāmīti āruḷhomhi. Tato
sāti tassa abhipatthitassa atthāya hatthe pasārite sā mayā
abhiruḷhasākhā pharasunā chinnā viya abhañjatha. Anālambeti
anālambitabbaṭṭhānarahite. Giriduggasminti girivisame. Sesinti
sayitomhi. Kapi māgañchīti kapi āgañchi. Gonaṅguṭṭhoti gunnaṃ
naṅguṭṭhasadisanaṅguṭṭho. Naṅguṭṭhotipi pāṭho. Gonaṅgulītipi paṭhanti.
Akarammayīti akari mayi. Ambhoti mahārāja so kapirājā tasmiṃ
narakapapāte mama udakapoṭhanasaddaṃ sutvā maṃ ambhoti ālapitvā
ko nāmesoti pucchi. Byasampattoti byasanaṃ patto. Papātassa
vasaṃ pattotipi pāṭho. Bhaddaṃ voti tasmā tumhe vadāmi bhaddaṃ

---------------------------------------------------------------------------------------------
page279.
Tumhākaṃ hotūti. Garusilanti mahārāja so kapirājā mayā evaṃ
vutte mā bhāyīti maṃ assāsetvā paṭhamaṃ tāva garusilaṃ gahetvā
yottaṃ karonto pabbate vicari. Nisabhoti purisanisabho
uttamavānarindo pabbatapapāte ṭhatvā maṃ etadabravi. Bāhāhīti dvīhi
bāhāhi mama gīvaṃ sugahitaṃ gaṇha. Vegasāti vegena. Sirīmatoti
puññavantassa. Aggahinti saṭṭhihatthanarakapapātaṃ vātavegena otaritvā
udakapiṭṭhe ṭhitassa ahaṃ vegena piṭṭhiṃ abhiruhitvā ubhohi bāhāhi
gīvaṃ aggahesiṃ. Vihaññamānoti kilamanto. Kicchenāti dukkhena
santo paṇḍito athavā pariyesanto kilamanto. Rakkhassūti ahaṃ
taṃ uddharanto kilamanto muhuttaṃ vissamanto passupissaṃ tasmā
maṃ rakkhāhi. Yathā caññe vane migāti sīhādīhi aññepi ye
imasmiṃ vane bālamigā. Pāliyaṃ pana acchako kataracchayoti likhanti.
Parittātūnāti mahārāja evaṃ so kapirājā maṃ attano parittāṇaṃ
katvā muhuttaṃ passupi ayonisomanasikārena. Bhakkhoti khāditabbayuttako.
Āsitoti dhāto suhito. Sambalanti pātheyyaṃ. Matthakaṃ
sannitāḷayinti tassa bānarindassa matthakaṃ pahariṃ. Sannitāḷayantipi
pāṭho. Dubbalo ahūti na balavā āsi yathādhippāyaṃ na agamāsi.
Vegenāti mayā pahatapāsāṇavegena. Udappattoti uṭṭhito.
Māyyoti tena mittadubbhipurisena silāya paviddhāya mahācammaṃ chijjitvā
olambi ruhiraṃ pagghari. Mahāsatto vedanāppatto cintesi
imasmiṃ ṭhāne añño natthi idaṃ bhayaṃ imaṃ purisaṃ nissāya

---------------------------------------------------------------------------------------------
page280.
Uppannanti. So maraṇabhayabhīto olambantaṃ cammabandhaṃ hatthena
gahetvā uppatitvā sākhaṃ abhiruyha tena pāpena saddhiṃ sallapanto
māyyo manti ādimāha. Tattha māyyo maṃ bhaddanteti mā
ayyo maṃ bhaddanteti taṃ nivāreti. Tvañca nāmāti tvaṃ nāma
evaṃ mayā papātā uddhato edisaṃ pharusakammaṃ mayi kari aho te
ayuttaṃ katanti. Aho vatāti taṃ garahanto evamāha. Tāva
dukkarakārakāti mayi aparajjhanena atidukkaṭakammakāraka. Paralokāvāti
paralokato viya ānīto. Dubbheyyanti dubbhitabbaṃ vadhitabbaṃ.
Vedanaṃ kaṭukanti evaṃ santepi tvaṃ adhammattha yādisaṃ vedanaṃ ahaṃ
phusāmi edisaṃ vedanaṃ kaṭukaṃ mā phusi taṃ pāpakammaṃ phalaṃ veḷuva
taṃ mā vadhi iti maṃ mahārāja piyaputtakaṃ viya anukampi. Atha naṃ ahaṃ
etadavocaṃ ayya mayā kataṃ mā kari mā maṃ asappurisaṃ
evarūpe araññe mā nāsaya ahaṃ disāmuḷho maggaṃ na jānāmi
attanā katakammaṃ mā nāsetha jīvitadānaṃ me detha araññā
nīharitvā manussapathe ṭhapethāti. Evaṃ vutte so mayā saddhiṃ
sallapanto tayi me natthi vissāsoti ādimāha. Tattha tayīti
ito paṭṭhāya mayhaṃ tayi vissāso natthi. Ehīti bho purisa
ahaṃ tayā saddhiṃ maggena na gamissāmi tvaṃ pana ehi mama
piṭṭhito avidūre dissamānasarīrova gaccha ahaṃ rukkhaggeheva
gamissāmīti. Muttosīti atha so maṃ mahārāja araññā nīharitvā bho
purisa bālamigānaṃ hatthā muttosi. Mānusiṃ padanti manussūpacāraṃ

---------------------------------------------------------------------------------------------
page281.
Patto āgatosi esa te maggo etena gacchāti āha.
Giricaroti giricārī vānaro. Pakkhalyāti dhovitvā. Tenābhisattosmīti
so ahaṃ mahārāja tena vānarena abhisatto pāpakamme pariṇate
tenābhisattosmīti maññamāno evamāha. Additoti upadduto.
Upāgamīti ekaṃ rahadaṃ upagatosmi. Samapajjathāti jāto evarūpo
hutvā upaṭṭhāsi. Yāvantoti yattakāni. Gaṇḍā jāyethāti
gaṇḍā jāyiṃsu. So kira pipāsaṃ saṇṭhāretuṃ asakkonto udakañjaliṃ
ukkhipitvā thokaṃ pivitvā sesaṃ sarīre siñci. Athassa tāvadeva
udakabindugaṇanāya aḍḍhaveluvapakkappamāṇā gaṇḍā uṭṭhahiṃsu tasmā
evamāha. Pabhinnāti te gaṇḍā taṃ divasameva bhijjitvā kuṇapā
pūtigandhikā hutvā pubbalohitāni pagghariṃsu. Yenāti yena yena
maggena. Okittāti pūtigandhena okiṇṇā purakkhatā parivāritā.
Māssu orena āgamāti duṭṭhasattaorena māssu āgamā
amhākaṃ santikaṃ mā agamāsīti evaṃ vadantā nivārentītipi attho.
Sattavassāni dāni meti mahārāja tato paṭṭhāya idāni satta
vassāni mama ettakaṃ kālaṃ sakakammamanubhomi. Iti so attano
mittadubbhikammaṃ vitthāretvā mahārāja maññeva oloketvā
evarūpaṃ kammaṃ na kenaci kattabbanti vatvā taṃ voti ādimāha.
Tattha tanti tasmā. Yasmā evarūpaṃ kammaṃ evaṃ dukkhavipākaṃ
tasmāti attho.

---------------------------------------------------------------------------------------------
page282.
        Kuṭṭhī kilāsī bhavati          yo mittānaṃ idhaddubhī
        kāyassa bhedā mittadubbhi     nirayaṃ so upapajjatīti
ayaṃ abhisambuddhagāthā. Bhikkhave yo idha loke mittānaṃ dubbhati
hiṃsati so evarūpo hotīti attho.
     Tassāpi purisassa raññā saddhiṃ kathentasseva paṭhavī vivaraṃ
adāsi. Taṃ khaṇaññeva cavitvā avīcimhi nibbatto. Rājā
tasmiṃ paṭhaviṃ paviṭṭhe uyyānā nikkhamitvā nagaraṃ paviṭṭho.
     Satthā imaṃ dhammadesanaṃ āharitvā na bhikkhave idāneva
pubbepi devadatto mayhaṃ silaṃ pavijjhiyevāti vatvā jātakaṃ samodhānesi
tadā mittadubbhipuriso devadatto ahosi kapirājā ahamevāti.
                   Mahākapijātakaṃ niṭṭhitaṃ.
                         Chaṭṭhaṃ.
                     ------------
                      Dakarakkhasajātakaṃ
     sace vo vuyhamānānanti dakarakkhasajātakaṃ. Taṃ sabbaṃ
mahāummaṅgajātake āvibhavissati.
                   Dakarakkhasajātakaṃ niṭṭhitaṃ.
                        Sattamaṃ.
                    ---------------

---------------------------------------------------------------------------------------------
page283.
                       Paṇḍarakajātakaṃ
     vikiṇṇavācanti idaṃ satthā jetavane viharanto musāvādaṃ katvā
devadattassa paṭhavippavesanaṃ ārabbha kathesi.
     Tadā hi satthā bhikkhūhi tassa avaṇṇe kathite na bhikkhave
idāneva pubbepi devadatto musāvādaṃ katvā paṭhaviṃ paviṭṭhoyevāti
vatvā atītaṃ āhari.
     Atīte bārāṇasiyaṃ brahmadatte rajjaṃ kārente pañcasatavāṇijā
nāvāya samuddaṃ pakkhanditvā sattame divase atīradassiniyā nāvāya
samuddapiṭṭhe bhinnāya ṭhapetvā ekaṃ avasesā macchakacchapabhakkhā
ahesuṃ. Eko pana vātavegena kadambiyapaṭṭanaṃ nāma pāpuṇi.
So samuddato uttaritvā naggabhoggo tasmiṃ paṭṭane bhikkhāya cari.
Tamenaṃ manussā ayaṃ samaṇo appiccho santuṭṭhoti sambhāvetvā
sakkāraṃ kariṃsu. So laddho me jīvitupāyoti tesu nivāsanapārupanaṃ
dadantesupi na icchi. Te natthi ito uttariṃ appiccho samaṇoti
bhiyyo bhiyyo pasīditvā tassa assamapadaṃ katvā tattha naṃ nivāsesuṃ.
So kadambiyaaceloti paññāyi. Tassa tattha vasantassa
mahālābhasakkāro udapādi.
     Eko nāgarājā cassa supaṇṇarājā ca upaṭṭhānaṃ āgacchanti.
Tesu nāgarājā nāmena paṇḍarako nāma. Athekadivasaṃ supaṇṇarājā

---------------------------------------------------------------------------------------------
page284.
Tassa santikaṃ gantvā vanditvā ekamantaṃ nisinno evamāha bhante
amhākaṃ ñātakā nāge gaṇhantā bahū vinassanti etesaṃ nāgānaṃ
gaṇhaṇaniyāmaṃ mayaṃ na jānāma guyhakāraṇaṃ kira nesaṃ atthi
sakkuṇeyyātha nukho tumhe ete piyāyamānā viya taṃ kāraṇaṃ
pucchitunti. So sādhūti sampaṭicchitvā supaṇṇarāje vanditvā
pakkante nāgarājassa āgatakāle vanditvā nisinnaṃ nāgarājānaṃ
pucchi nāgarāja supaṇṇā kira tumhe gaṇhantā bahū vinassanti
tumhe gaṇhantā kathaṃ gaṇhituṃ na sakkontīti. Bhante idaṃ
amhākaṃ guyhaṃ rahassaṃ mayā imaṃ kathentena ñātisaṅghassa maraṇaṃ
āhaṭaṃ hotīti. Kiṃ pana tvaṃ āvuso ayaṃ aññassa kathessatīti
evaṃ saññī hosi nāhaṃ aññaṃ kathessāmi attanā pana
jānitukāmatāya pucchāmi tvaṃ mayhaṃ saddahitvā nibbhayo hutvā
kathehīti. Nāgarājā na kathemi bhanteti vanditvā pakkāmi.
Punadivasepi pucchi. Tathāpissa na kathesi. Atha naṃ tatiyadivase
āgantvā nisinnaṃ nāgarājānaṃ ajja tatiyo divaso mama pucchantassa
kimatthaṃ na kathesīti. Tumhe aññassa ācikkhissathāti bhayena
bhanteti. Kassaci na kathessāmi nibbhayo kathehīti. Tenahi
bhante aññassa mā kathayitthāti paṭiññaṃ gahetvā bhante mayaṃ
mahante pāsāṇe gilitvā bhāriyā hutvā nipajjitvā supaṇṇānaṃ
āgamanakāle mukhaṃ nibbāhetvā dante vivaritvā supaṇṇe ḍaṃsituṃ
icchāma te āgantvā amhākaṃ sīsaṃ gaṇhanti tesaṃ amhe

---------------------------------------------------------------------------------------------
page285.
Garubhāre hutvā nipanne uddharituṃ vāyamantānaññeva udakaṃ otarati
te antoudakeyeva maranti iminā kāraṇena bahū supaṇṇā vinassanti
tesaṃ amhe gaṇhantānaṃ kiṃ sīsena gahitena bālā naṅguṭṭhe
gahetvā amhe heṭṭhāsīsake katvā gahitaṃ gocaraṃ mukhena chaḍḍāpetvā
lahuke katvā gantuṃ sakkontīti. Iti so attano rahassakāraṇaṃ
tassa dussīlassa kathesi.
     Atha tasmiṃ pakkante supaṇṇarājā āgantvā kadambiyaṃ acelaṃ
vanditvā kiṃ bhante pucchitaṃ te nāgarājassa guyhakāraṇanti āha.
So āmāvusoti vatvā sabbaṃ tena kathitaniyāmeneva kathesi. Taṃ
sutvā supaṇṇo nāgarājena ayuttaṃ kataṃ ñātīnaṃ nāma nassananiyāmo
parassa na kathetabbo hotu mayā ajjeva supaṇṇavātaṃ
katvā paṭhamaṃ etameva gahetuṃ vaṭṭatīti. So supaṇṇavātaṃ katvā
paṇḍarakanāgarājānaṃ naṅguṭṭhena gahetvā heṭṭhāsīsakaṃ katvā gahitaṃ
gocaraṃ chaḍḍāpetvā uppatitvā ākāsaṃ pakkhandi. Paṇḍaro
ākāse heṭṭhāsīsakaṃ olambanto mayāva mama dukkhaṃ ābhatanti
paridevanto āha
                vikiṇṇavācaṃ aniguyhamantaṃ
                asaññataṃ aparicakkhitāraṃ
                bhayaṃ tamanveti sayaṃ abodhaṃ
                nāgaṃ yathā paṇḍarakaṃ supaṇṇo.

---------------------------------------------------------------------------------------------
page286.
                Yo guyhamantaṃ parirakkhaneyyaṃ
                mohā naro saṃsati hāsamāno
                taṃ bhinnamantaṃ bhayamanveti khippaṃ
                nāgaṃ yathā paṇḍarakaṃ supaṇṇo.
        Nānumitto garuatthaṃ    guyhaṃ veditumarahati
        sumitto ca asambuddhaṃ   sambuddhaṃ vā anatthavā.
                Vissāsamāpajjiṃ ahaṃ acelo
                samaṇo ayaṃ sammato bhāvitatto
                tassāhamakkhiṃ vivariṃ guyhamatthaṃ
                atītamattho kapaṇaṃ rudāmi.
                Tassāhaṃ purimaṃ brahme guyhaṃ
                vācamhimaṃ nāsakkhiṃ saṃyametuṃ
                tappakkhato hi bhayamāgataṃ mama
                atītamattho kapaṇaṃ rudāmi.
                Yo ve naro suhadaṃ maññamāno
                guyhamatthaṃ saṃsati dukkulīne
                dosā bhayā athavā rāgaratto
                pallittho bālo asaṃsayaṃ so.
                Tirokkhavāco asataṃ paviṭṭho
                yo saṅgatīsu mudireti vākyaṃ

---------------------------------------------------------------------------------------------
page287.
                Āsīviso dummukhotyāhu taṃ naraṃ
                ārā ārā saṃyame tādisamhā.
                Annaṃ pānaṃ kāsikacandanañca
                manāpitthiyo mālucchādanañca
                ohāya gacchāmhase sabbakāme
                supaṇṇa pāṇūpagatāva tyamhāti.
     Tattha vikiṇṇavācanti patthatavacanaṃ. Aniguyhamantanti
appaṭicchannamantaṃ. Asaññatanti kāyadvārādīni rakkhituṃ asakkontaṃ.
Aparicakkhitāranti ayaṃ mayā kathitamantaṃ rakkhituṃ sakkhissati na sakkhissatīti
puggalaṃ oloketuṃ upaparikkhituṃ asakkontaṃ. Bhayaṃ tamanvetīti
imehi catūhi aṅgehi samannāgataṃ. Abodhanti nippaññaṃ puggalaṃ
sayaṃ katameva bhayamanveti yathā maṃ paṇḍarakaṃ nāgaṃ supaṇṇo
anvāgatoti. Saṃsati hāsamānoti rakkhituṃ asamatthassa pāpapurisassa
hāsamāno katheti. Nānumittoti anuvattanamattena yo mitto na hadayena
so guyhaṃ atthaṃ jānituṃ nārahatīti paridevati. Asambuddhanti asambuddhaṃ
ajānanto appaññoti attho. Sambuddhanti sambuddhaṃ jānanto
sappaññoti attho. Idaṃ vuttaṃ hoti yopi suhadayo mitto
appaññopi sappaññopi vā yo anatthavā anatthacaro sopi
guyhaṃ vedetuṃ nārahateti. Samaṇo ayanti ayaṃ samaṇoti ca
lokasammatoti ca bhāvitattoti ca maññamāno ahaṃ etasmiṃ vissāsamāpajjiṃ.
Akkhinti kathesiṃ. Atītamatthoti atītattho atikkantattho hutvā

---------------------------------------------------------------------------------------------
page288.
Idāni kapaṇaṃ rudāmīti paridevati. Tassāti tassa acelassa.
Brahmeti supaṇṇaṃ ālapati. Saṃyametunti imaṃ guyhavācaṃ rahassakāraṇaṃ
rakkhituṃ nāsakkhiṃ. Tappakkhato hīti idāni idaṃ bhayaṃ mama
tassa acelassa pakkhato koṭṭhāsato santikā āgataṃ iti atītattho
kapaṇaṃ rudāmīti. Suhadanti suhado me ayanti maññamāno.
Dukkulīneti akulaje nīce. Dosāti etehi dosādīhi kāraṇehi
yo evarūpaṃ guyhaṃ saṃsati so bālo asaṃsayaṃ pallatthito parivattetvā
pāpito hatoyeva nāmāti attho. Tirokkhavācoti attano
yaṃ vācaṃ bhāsitukāmo tassā tiro katattā appaṭicchannavāco.
Asataṃ paviṭṭhoti asappurisānaṃ antaraṃ paviṭṭho asappurisesu
pariyāpanno. Saṅgatīsu mudiretīti yo evarūpo paresaṃ rahassaṃ sutvāva
parisamajjhesu asukena asukaṃ nāma kataṃ vā vuttaṃ vāti vākyaṃ
udireti taṃ naraṃ āsīviso dummukho pūtimukhoti āhu tādisamhā
purisā ārā ārā saṃyame dūradūratova virameyya parivajjeyya nanti
attho. Mālucchādanañcāti mālañca dibbaṃ catujātiyagandhañca
ucchādanañca. Ohāyāti ete dibbaannādayo sabbakāme
ajja mayaṃ ohāya chaḍḍetvā gamissāma. Supaṇṇa pāṇūpagatāva
tyamhāti bho supaṇṇa pāṇehi upagatāva te amhākaṃ saraṇaṃ
no hohīti.
     Evaṃ paṇḍarako ākāse heṭṭhāsīsako olambanto aṭṭhahi
gāthāhi paridevi. Supaṇṇo tassa paridevanasaddaṃ sutvā nāgarāja

---------------------------------------------------------------------------------------------
page289.
Attano rahassaṃ acelakassa kathetvā idāni kimatthaṃ paridevasīti taṃ
garahitvā
                konīdha tiṇṇaṃ garahaṃ upeti
                asmiṃdha loke pāṇabhū nāgarāja
                samaṇo supaṇṇo athavā taveva
                kiṃkāraṇā paṇḍaraka gahitoti
gāthamāha.
     Tattha konīdhāti idha amhesu tīsu janesu ko nu atthi.
Asmiṃdhāti ettha idhāti nipātamattaṃ asmiṃ loketi attho. Pāṇabhūti
pāṇabhūto. Athavā tavevāti udāhu tavayeva. Tattha samaṇaṃ tāva
mā garaha so hi upāyena rahassaṃ pucchi supaṇṇampi mā
garaha ahaṃ hi tava paccatthikova. Paṇḍaraka gahitoti samma
paṇḍaraka ahaṃ kiṃkāraṇā supaṇṇena gahitoti cintetvā pana
attānameva garahiṃ. Tayā hi rahassaṃ kathentena attanāva attano
anattho katoti ayamettha adhippāyo.
     Taṃ sutvā paṇḍarako gāthamāha
                samaṇoti me sammatatto ahosi
                piyo ca me manasā bhāvitatto
                tassāhamakkhiṃ vivariṃ guyhamatthaṃ
                atītamattho kapaṇaṃ rudāmīti.

---------------------------------------------------------------------------------------------
page290.
     Tattha sammatattoti so samaṇo mayhaṃ sappuriso ayanti
sammatasabhāvo ahosi. Bhāvitattoti sambhāvitasabhāvo ca me ahosi.
     Tato supaṇṇo catasso gāthā abhāsi
                na catthi satto amaro paṭhabyā
                paññāvidhā natthi na ninditabbā
                saccena ca dhammena dhitiyā damena
                alambamabyāharatī naro idha.
                Mātāpitā paramā bandhavānaṃ
                nāssa tatiyo anukampakatthi
                tesaṃpi guyhaṃ paramaṃ na saṃse
                mantassa bhedaṃ parisaṅkamāno.
                Mātāpitā bhaginī bhātaro ca
                sahāyā vā yassa honti sapakkhā
                tesampi guyhaṃ paramaṃ na saṃse
                mantassa bhedaṃ parisaṅkamāno.
         Bhariyā ce purisaṃ vajjā   komārī piyabhāṇinī
         puttarūpayasūpetā        ñātisaṅghapurakkhatā
                tassāpi guyhaṃ paramaṃ na saṃse
                mantassa bhedaṃ parisaṅkamānoti.
     Tattha amaroti amaraṇasabhāvo satto nāma natthi. Paññāvidhā
natthīti nakāro padasandhikāro. Paññāvidhā atthīti attho. Idaṃ

---------------------------------------------------------------------------------------------
page291.
Vuttaṃ hoti nāgarāja loke amaropi natthi paññāvidhāpi atthi
sā aññesaṃ paññākoṭṭhāsasaṅkhātā paññāvidhā attano jīvitahetu
na ninditabbāti. Athavā paññāvidhāti paññāsadisā na ninditabbā
nāma aññā dhammajāti natthi taṃ kasmā nindisīti. Yesaṃ pana
paññāvidhaṃpi na ninditabbantipi pāṭho. Tesaṃ ujukameva. Saccenāti
ādīsu vacīsaccena ca sucaritadhammena ca paññāsaṅkhātāya dhitiyā ca
indriyadamena ca alabbhaṃ dullabhaṃ aṭṭhasamāpattimaggaphalanibbānasaṅkhātaṃpi
visesaṃ abyāharati āvahati taṃ nipphādeti naro idha tasmā nārahasi
acelaṃ nindituṃ attānameva garaha acelena hi attano
paññavantatāya upāyakusalatāya ca vañcetvā tvaṃ rahassaṃ guyhamantaṃ
pucchitoti attho. Paramāti ete ubho bandhavānaṃ uttamabandhavā
nāma. Nāssa tatiyoti assa puggalassa mātāpitūhi añño tatiyo
satto anukampako nāma natthi. Mantassa bhedaṃ parisaṅkamāno
paṇḍito tesaṃ mātāpitūnampi paramaṃ guyhaṃ na saṃseyya tvaṃ pana
mātāpitūnampi akathetabbaṃ acelakassa kathesīti attho. Sahāyā vāti
suhadayamittā vā. Sapakkhāti petteyyamātulapitucchāmātucchādayo
samānapakkhā ñātayo. Tesaṃpīti etesaṃpi ñātimittānaṃ na katheyya
tvaṃ pana acelakassa kathesi attanova kujjhassūti dīpeti. Bhariyā
ceti komārī piyabhāṇinī puttehi ca rūpena ca yasena ca upetā
evarūpā bhariyāpi ce ācikkhāhi me tava guyhanti vadeyya tassāpi
na saṃseyya.

---------------------------------------------------------------------------------------------
page292.
Tato parā āha
        na guyhamatthaṃ vivareyya       rakkheyya naṃ yathā nidhiṃ
        na hi pātukato sādhu        guyhamattho pajānatā.
        Thiyā guyhaṃ na saṃseyya       amittassa ca paṇḍito
        yo cāmisena saṃhīro        hadayattheno ca yo naro.
        Guyhamatthamasambuddhaṃ          sambodhayati yo naro
        mantabhedabhayā tassa         dāsabhūto titikkhati.
        Yāvanto purisassatthaṃ        guyhaṃ jānanti mantinaṃ
        tāvanto tassa ubbegā     tasmā guyhaṃ na visajje.
                Vivicca bhāseyya divā rahassaṃ
                rattiṃ giraṃ nātivelaṃ pamuñce
                upassūtikā hi suṇanti mantaṃ
                tasmā manto khippamupeti bhedanti.
Pañca gāthā ummaṅgajātake pañcapaṇḍitapañhe āvibhavissanti.
Tato parāsu
                yathāpi ayonagaraṃ mahantaṃ
                advārakaṃ ayasaṃ bhaṇḍasālaṃ
                samantakhātāparikhāupetaṃ
                evampi me te idha guyhamantā.
                Ye guyhamantā avikiṇṇavācā
                daḷhā sadatthesu narā dujivhā

---------------------------------------------------------------------------------------------
page293.
                Ārā amittā byavajanti tehi
                āsīvisā vāriva sattasaṅghāti
dvīsu gāthāsu.
     Tattha bhaṇḍasālanti āpaṇādīhi sālāhi sampannaṃ.
Samantakhātāparikhāupetanti samantā khātāhi parikhāhi upagataṃ. Evampi
meti evampi me mayhante purisā khāyanti katareyeva idha guyhamantā.
Idaṃ vuttaṃ hoti yathā advārakassa ayomayanagarassa manussānaṃ
upabhogaparibhogo antova hoti na abbhantarimā bahi nikkhamanti
na bāhirā anto pavisanti aparāparaṃ sañcāro chijjati guyhamantā
purisā evarūpā honti attano guyhaṃ attano antoyeva
jirāpenti na aññassa kathentīti. Daḷhā sadatthesūti attano
atthesu thirā. Dujivhāti paṇḍarakanāgaṃ ālapati. Byavajantīti
paṭikkamanti. Āsīvisā vāriva sattasaṅghāti ettha vāti nipātamattaṃ.
Āsīvisā sattasaṅghā rivāti attho. Yathā āsīvisato sattasaṅghā
jīvitukāmā manussā ārā paṭikkamanti evaṃ tehi guyhamantehi
narehi ārā amittā paṭikkamanti upagantuṃ okāsaṃ na labhantīti
vuttaṃ hoti.
     Evaṃ supaṇṇena dhammena kathite paṇḍarako
                hitvā gharaṃ pabbajito acelo
                naggo muṇḍo carati ghāsahetu

---------------------------------------------------------------------------------------------
page294.
                Tamhi nukho vivariṃ guyhamatthaṃ
                atthā ca dhammā ca apagatamhā.
                Kathaṃkaro hoti supaṇṇarāja
                kiṃsīlo kena vatena vattaṃ
                samaṇo caraṃ hitvā mamāyitāni
                kathaṃkaro saggamupeti ṭhānanti
āha.
     Tattha ghāsahetūti nissirīko kucchipūraṇatthāya khādanīyabhojanīye
pariyesanto carati. Apagatamhāti apagatā parihīnamhā. Kathaṃkaroti
idaṃ nāgarājā naggassa samaṇabhāvaṃ ñatvā samaṇapaṭipattiṃ pucchanto
āha. Tattha kiṃsīloti katarena samannāgato. Kena vatenāti
katarena vatasamādānena vattanto. Samaṇo caranti pabbajjāya
caranto taṇhāmamāyitāni hitvā kathaṃ samitapāpasamaṇo nāma hoti.
Sagganti kathaṃ karontova suṭṭhu aggaṃ devanagaraṃ so samaṇo upetīti.
     Supaṇṇo āha
                hiriyā titikkhāya damena khantiyā
                akkodhano pesuṇiyaṃ pahāya
                samaṇo paraṃ hitvā mamāyitāni
                evaṃkaro saggamupeti ṭhānanti.
     Tattha hiriyāti samma nāgarāja ajjhattabahiddhā samuṭṭhānehi
hirottappehi titikkhā saṅkhātāya adhivāsanakhantiyā indriyadamena ca

---------------------------------------------------------------------------------------------
page295.
Upeto akujjhanasīlo pisuṇavācaṃ pahāya taṇhāmamāyitāni ca hitvā
pabbajjāya caranto samaṇo nāma hoti evaṃkaroyeva ca etāni
hiriādīni kusalāni karonto saggamupeti ṭhānanti.
     Imaṃ supaṇṇarājassa dhammakathaṃ sutvā paṇḍarako jīvitaṃ yācanto
                mātāva puttaṃ taruṇaṃ tanujaṃ
                sampassatā sabbagattaṃ phareti
                evampi me tvaṃ pāturahu dijinda
                mātāva puttaṃ anukampamānoti
gāthamāha.
     Tassattho yathā mātā tanujaṃ attano sarīrajātaṃ taruṇaṃ
puttaṃ sampassatā disvā taṃ ure nipajjāpetvā thaññaṃ pāyentī
puttaṃ samphassena sabbaṃ attano gattaṃ phareti napi mātā
puttato yāti na putto mātito evampi me tvaṃ pāturahu
pātubhūto. Dijindāti dijarāja tvaṃpi mātāva puttaṃ mudukena
hadayena anukampamāno maṃ passa jīvitaṃ me dehīti.
     Athassa supaṇṇo jīvitaṃ dadanto itaraṃ gāthamāha
                handajja tvaṃ mucca vadhā dujivha
                tayo hi puttā nahi añño atthi
                antevāsī dinnako atrajo ca
                rajassu puttaññataro me ahosīti.
        Tattha muccāti muñca. Ayameva vā pāṭho. Dujivhāti

---------------------------------------------------------------------------------------------
page296.
Taṃ ālapati. Añño catuttho putto nāma natthi. Antevāsī
dinnako atrajo cāti sippaṃ vā uggaṇhanto pañhaṃ vā suṇanto
santike nivaṭṭho. Dinnakoti ayante putto hotūti parehi
dinno. Rajassūti abhiramassu. Aññataroti tīsu puttesu aññataro
antevāsiputto me tvaṃ jātoti dīpeti.
     Evañca pana vatvā ākāsā otaritvā taṃ bhūmiyaṃ patiṭṭhāpesi.
     Tamatthaṃ pakāsento satthā dve gāthā abhāsi
                iccevaṃ vākyaṃ visajji supaṇṇo
                bhūmyaṃ patiṭṭhāya dijo dujivhaṃ
                muttajja tvaṃ sabbabhayātivatto
                thalūdake hohi mayābhigutto.
                Ātaṃkinaṃ yathā kusalo bhiṃsako
                pipāsitānaṃ rahadova sīto
                vesmaṃ yathā himasītaṭṭitānaṃ
                evampi te saraṇamahaṃ bhavāmīti.
     Tattha iccevaṃ vākyanti iti evaṃ vacanaṃ vatvā taṃ nāgarājaṃ
visajji visajjesi. Bhūmyanti so sayampi bhūmiyaṃ patiṭṭhāya dijo
taṃ dujjivhaṃ samassāsento mutto ajja tvaṃ ito paṭṭhāya
sabbabhayāni ativatto thale ca udake ca mayā abhigutto rakkhito
hohīti āha. Ātaṃkinanti gilānānaṃ. Evampi teti evaṃ ahaṃ
te saraṇaṃ bhavāmi.

---------------------------------------------------------------------------------------------
page297.
     Gaccha tvanti taṃ uyyojesi. So nāgabhavanaṃ pāvisi.
Itaropi supaṇṇabhavanaṃ gantvā mayā paṇḍarakanāgo sapathaṃ katvā
saddahāpetvā visajjito kīdisaṃ nukho mayi tassa hadayaṃ
vīmaṃsissāmi nanti nāgabhavanaṃ gantvā supaṇṇavātaṃ akāsi. Taṃ disvā
nāgo supaṇṇarājā maṃ gahetuṃ āgato bhavissatīti maññamāno
byāmasahassamattaṃ attabhāvaṃ māpetvā pāsāṇe ca vālukañca
gilitvā bhāriko hutvā naṅguṭṭhaṃ heṭṭhā katvā bhogamatthake phaṇaṃ
dhārayamāno nipajjitvā supaṇṇarājānaṃ ḍaṃsitukāmo viya ahosi.
Taṃ disvā supaṇṇo itaraṃ gāthamāha
        saddhiṃ katvā amittena      aṇḍajena jalāmbuja
        vivari yadā ḍaṃsayasi         kuto te bhayamāgatanti.
     Taṃ sutvā nāgarājā tisso     gāthā abhāsi
        saṅketheva amittamhi       mittasmiṃpi na vissase
        abhayā bhayamuppannaṃ         api mūlāni kantati.
        Kathaṃ nu vissase tyamhi      yenāsi kalaho kato
        niccayattena ṭhātabbaṃ       so disabbhi na rajjati.
                Vissāsaye na ca naṃ vissaseyya
                asaṅkito ca saṅkito bhaveyya
                tathā tathā viññū parakkameyya
                yathā yathā bhāvaṃ paro na jaññāti.

---------------------------------------------------------------------------------------------
page298.
     Tattha abhayāti abhayaṭṭhānabhūtā mittamhā bhayaṃ uppannaṃ
jīvitasaṅkhātāni mūlāneva kantati. Tyamhīti tasmiṃ. Yenāsīti yena
saddhiṃ kalaho kato ahosi. Niccayattenāti niccapaṭiyattena.
So disabbhi na rajjatīti yo niccayattena abhitiṭṭhati so attano
sattūhi saddhiṃ vissāsavasena na rajjati tato tesaṃ yathākāmakaraṇīyo
na hotīti attho. Vissāsayeti paraṃ attani vissāsaye taṃ pana
sayaṃ na vissāseyya parena asaṅkito attāva taṃ saṅkito
bhaveyya. Bhāvaṃ paroti yathā yathā paṇḍito parakkamati tathā
tathā tassa parobhāvaṃ na jānāti tasmā paṇḍitena viriyaṃ
kattabbamevāti dīpeti.
     Iti te aññamaññaṃ sallapitvā samaggā sammodamānā
ubhopi acelakassa assamaṃ agamiṃsu.
     Tamatthaṃ pakāsento satthā āha
                te devavaṇṇā sukhumālarūpā
                ubho samā sujayā puññakkhandhā
                upāgamuṃ kādambiyaṃ acelaṃ
        missībhūtā assavāhāva nāgāti.
     Tattha samāti samānarūpā sadisasaṇṭhānā hutvā. Sujayāti
sukhavayā parisuddhā. Ayameva vā pāṭho. Puññakkhandhāti
katakusalatāya puññakkhandhā viya. Missībhūtāti hatthena hatthaṃ
gahetvā kāyamissībhāvaṃ upagatā. Assavāhāva nāgāti dhure

---------------------------------------------------------------------------------------------
page299.
Yuttakā rathavāhā dve assā viya purisanāgā tassa assamaṃ
agamaṃsu.
     Gantvā ca pana supaṇṇarājā cintesi ayaṃ nāgarājā
acelakassa jīvitaṃ na dassati etaṃ dussīlaṃ na vandissāmīti. So bahi
ṭhatvā nāgarājānameva tassa santikaṃ pesesi. Taṃ sandhāya itaraṃ
gāthamāha
                tato have paṇḍarako acelaṃ
                sayamevupāgamma idaṃ avoca
                muttajjahaṃ sabbabhayātivatto
        na hi nūna tuyhaṃ manaso piyamhāti.
     Tattha piyamhāti dussīlanaggabhoggamusāvādi nūna mayaṃ tava manaso
nappiyā ahumhāti paribhāsi.
     Tato acelo itaraṃ gāthamāha
                piyo hi me āsi supaṇṇarājā
                asaṃsayaṃ paṇḍarakena saccaṃ
                so rāgaratto ca akāsi etaṃ
                pāpakammaṃ sampajāno na mohāti.
     Tattha paṇḍarakenāti tayā paṇḍarakena so mama piyataro ahosi
saccametaṃ. Soti so ahaṃ tasmiṃ supaṇṇe rāgena ratto hutvā
etaṃ pāpakammaṃ jānanto akāsiṃ na mohena ajānantoti.
     Taṃ sutvā nāgarājā dve gāthā abhāsi

---------------------------------------------------------------------------------------------
page300.
                Na me piyaṃ appiyaṃ vāpi hoti
                sampassato lokamimaṃ parañca
                susaññatānaṃ hi viyañjanena
                asaññato lokamimañcarāsi.
                Ariyāvakāsosi anariyarūpo
                asaññato saññatasannikāso
                kaṇhābhijātiko anariyarūpo
                pāpaṃ bahuṃ duccaritaṃ acarīti.
     Tattha na meti ambho dussīlanaggamusāvādi pabbajitassa hi
imañca parañca lokaṃ sampassato piyaṃ vā me appiyaṃ vāpi meti
na hoti tvaṃ pana susaññatānaṃ sīlavantānaṃ byañjanena
pabbajitaliṅgena asaññato hutvā imaṃ lokaṃ vañcento carasi.
Ariyāvakāsosīti ariyapaṭirūpakosi. Asaññatoti kāyādīhi asaññatosi.
Kaṇhābhijātikoti kāḷakasabhāvo. Anariyarūpoti ahirikasabhāvo.
Acarīti akāsi.
     Iti naṃ garahitvā idāni abhisapanto imaṃ gāthamāha
        aduṭṭhassa tvaṃ dubbhi    dubbhī ca pisuṇo casi
        etena saccavajjena   muddhā te phalatu sattadhāti.
     Tassattho ambho dubbhi tvaṃ aduṭṭhassa mittassa dubbhī
casi pisuṇo casīti etena saccavajjena muddhā te sattadhā phalatūti.
     Iti nāgarājassa sapantasseva acelassa sīsaṃ sattadhā phali.
	 
	 Page 301-400.

page301.
Nisinnaṭṭhāneyevassa bhūmi vivaraṃ adāsi. So paṭhaviṃ pavisitvā
avīcimhi nibbatti. Nāgarājasupaṇṇarājānopi attano bhavanameva
agamaṃsu.
     Satthā tassa paṭhavīpaviṭṭhabhāvaṃ pakāsento osānagāthamāha
                tasmāhi mittānaṃ na dubbhitabbaṃ
                mittadubbho hi pāpiyo natthi añño
                āsittasatto nihato paṭhabyā
                indassa vākyena hi saṃvaro hatoti.
     Tattha tasmāti yasmā mittadubbhikammassa pharuso vipāko
tasmā. Āsittasattoti āsittavisena satto. Indassāti
nāgindassa vākyena. Saṃvaroti ahaṃ saṃvare ṭhitosmīti paṭiññāya
eva paññāto ājīvako hatoti.
     Satthā imaṃ dhammadesanaṃ āharitvā na bhikkhave idāneva
pubbepi devadatto musāvādaṃ katvā paṭhaviṃ paviṭṭhoti vatvā jātakaṃ
samodhānesi tadā acelo devadatto ahosi nāgarājā sārīputto
supaṇṇarājā pana ahamevāti.
                   Paṇḍarakajātakaṃ niṭṭhitaṃ.
                        Aṭṭhamaṃ.
                      -----------

---------------------------------------------------------------------------------------------
page302.
                       Sambulājātakaṃ
     kā vedhamānāti idaṃ satthā jetavane viharanto mallikaṃ deviṃ
ārabbha kathesi.
     Vatthu kummāsapiṇḍikajātake vitthāritameva. Sā pana tathāgatassa
tiṇṇaṃ kummāsapiṇḍikānaṃ dānānubhāvena taṃ divasaṃyeva rañño
aggamahesibhāvaṃ patvā pubbuṭṭhāyikādīhi pañcahi kalyāṇadhammehi
samannāgatā ñāṇasampannā buddhūpaṭṭhāyikā patidevatā ahosi. Tassā
patidevatābhāvo sakalanagare pākaṭo ahosi. Athekadivasaṃ
dhammasabhāyaṃ kathaṃ samuṭṭhāpesuṃ āvuso mallikā devī kira vattasampannā
patidevatāti. Satthā āgantvā kāyanuttha bhikkhave etarahi
kathāya sannisinnāti pucchitvā imāya nāmāti vutte na bhikkhave
idāneva pubbepesā patidevatāyevāti vatvā atītaṃ āhari.
     Atīte bārāṇasiyaṃ brahmadattassa rañño sotthiseno nāma
putto ahosi. Taṃ rājā vayappattaṃ uparajje patiṭṭhāpesi.
Sambulā nāmassa aggamahesī ahosi uttamarūpadharā sarīrappabhāsampannā
nivāte jalamānā dīpasikhā viya khāyati. Aparabhāge sotthisenassa
sarīre kuṭṭhaṃ uppajjati. Vejjā tikicchituṃ nāsakkhiṃsu. So
bhijjamāne kuṭṭhe paṭikkūlo hutvā vippaṭisāraṃ patvā ko me
rajjenattho araññe anāthamaraṇaṃ marissāmīti rañño

---------------------------------------------------------------------------------------------
page303.
Ārocāpetvā itthāgāraṃ chaḍḍetvā nikkhami. Sambulā bahūhi upāyehi
nivattiyamānāpi anivattitvāva ahaṃ taṃ sāmikaṃ araññe
paṭijaggissāmīti vatvā saddhiṃyeva nikkhami. So araññaṃ pavisitvā
sulabhamūlaphalāphalachāyūdakasampanne padese paṇṇasālaṃ katvā vāsaṃ kappesi.
Rājadhītā taṃ paṭijaggi. Kathaṃ. Sā hi pāto vuṭṭhāya assamapadaṃ
sammajjitvā pānīyaparibhojanīyaṃ upaṭṭhapetvā dantakaṭṭhañca
mukhadhovanañca upanāmetvā mukhe dhote nānāosadhāni piṃsitvā tassa
vaṇe makkhetvā madhumadhurāni phalāphalāni khādāpetvā mukhaṃ
vikkhāletvā hatthesu dhotesu appamatto hohi devāti vatvā vanditvā
pacchikhanittiaṅkusake ādāya phalāphalatthāya araññaṃ pavisitvā
phalāphalāni āharitvā ekamante ṭhapetvā ghaṭena udakaṃ āharitvā
nānācuṇṇehi ca mattikāhi ca sotthisenaṃ nahāpetvā puna
madhuraphalāphalāni upanāmesi. Paribhogāvasāne vāsitapānīyaṃ upanāmetvā
sayaṃ phalāphalāni paribhuñjitvā padarapattharaṃ vidahitvā tasmiṃ tattha
nipanne tassa pāde dhovitvā sīsaparikammapādaparikammāni katvā
sayanapassaṃ upagantvā nipajji etenūpāyena  sāmikaṃ paṭijaggi.
Sā ekadivasaṃ araññe phalāphalāni āharantī ekaṃ girikandaraṃ disvā
sīsato pacchiṃ otāretvā kandaratīre ṭhapetvā nahāyissāmīti otaritvā
haliddāya sarīraṃ ubbaṭṭetvā nahātvā sudhotasarīrā uttaritvā
vākacīraṃ nivāsetvā kandaratīre aṭṭhāsi. Athassā sarīrappabhāya
vanaṃ ekobhāsaṃ ahosi. Tasmiṃ khaṇe eko dānavo gocaratthāya

---------------------------------------------------------------------------------------------
page304.
Caranto taṃ disvā paṭibaddhacitto hutvā gāthādvayamāha
                kā vedhamānā girikandarāya
                ekā tuvaṃ tiṭṭhasi saññatūru
                puṭṭhāsi me pāṇipameyyamajjhe
                akkhāsi me nāmañca bandhave ca.
        Obhāsayaṃ vanaṃ rammaṃ           sīhabyagghanisevitaṃ
        kā vā tvamasi kalyāṇī        katvā tvaṃ sumajjhime
        abhivādemi taṃ bhadde          dānavāhaṃ namatthu teti.
     Tattha kā vedhamānāti nahānamattatāya sītabhāvena kampamānā.
Saññatūrūti saṃpiṇḍitaūrulakkhaṇe. Pāṇipameyyamajjheti hatthena
minitabbamajjhe. Kā vā tvanti kā vā re tvaṃ. Abhivādemīti
vandāmi. Dānavāhanti ahaṃ eko dānavo ayaṃ namakāro te
tava atthu añjaliṃ te paggaṇhāmīti avaca.
     Sā tassa vacanaṃ sutvā tisso gāthā abhāsi
        yo putto kāsikarājassa       sotthisenoti naṃ vidū
        tassāhaṃ sambulā bhariyā        evaṃ jānāhi dānava
        abhivādemi bhaddante          sambulāhaṃ namatthu te.
        Vedehaputto bhaddante        vane vasati āturo
        tamahaṃ rogasammattaṃ            ekā ekaṃ upaṭṭhahiṃ.
        Ahañca vanamuñchāya            madhumaṃsaṃ migāvilaṃ
        yadāharāmi taṃbhakkho           tassa nūnajja nādhatīti.

---------------------------------------------------------------------------------------------
page305.
     Tattha vedehaputtoti vedeharājapiyaputto. Rogasammattanti
rogapīḷitaṃ. Upaṭṭhahinti upaṭṭhahāmi paṭijaggāmi. Upaṭṭhitātipi
pāṭho. Vanamuñchāyāti vanaṃ uccinitvā uñchācariyaṃ caritvā.
Madhumaṃsanti nimmakkhikaṃ madhuñca migāvilaṃ maṃsañca sīhabyagghamigehi
khāditamaṃsato atirittakoṭṭhāsaṃ. Taṃbhakkhoti yaṃ ahaṃ āharāmi
taṃbhakkhova so mama sāmiko. Tassa nūnajjāti tassa maññeva
ajja āhāraṃ alabhamānassa sarīraṃ ātape pakkhittapadumaṃ viya.
Nādhatīti upatappati milāyati.
     Tato paraṃ dānavassa ca tassā ca vacanapaṭivacanagāthāyo honti
        kiṃ vane rājaputtena         āturena karissasi
        sambule pariciṇṇena          ahaṃ bhattā bhavāmi te.
        Sokaṭṭāya durattāya         kiṃ rūpaṃ vijjate mama
        aññaṃ pariyesa bhaddante       abhirūpataraṃ mayā.
        Ehimaṃ girimāruyha           bhariyā mayhaṃ catūsatā
        tāsaṃ tvaṃ pavarā hohi        sabbakāmasamiddhinī.
        Nūna tārakavaṇṇābhe          yaṃ kiñci pana lacchasi
        sabbantaṃ pacuraṃ mayhaṃ          ramassujja mayā saha.
        No ce tuvaṃ maheseyyaṃ       sambule kārayissasi
        alaṃ tvaṃ pātarāsāya         maññe bhakkhā bhavissasi.
        Tañca sattajaṭo luddo        kaḷāro purisādako
        vane nāthaṃ apassantiṃ         sambulaṃ aggahī bhuje.

---------------------------------------------------------------------------------------------
page306.
        Adhipannā pisācena          luddenāmisacakkhunā
        sā ca sattuvasampattā        patimevānusocati.
        Na me idaṃ tathā dukkhaṃ        yaṃ maṃ khādeyya rakkhaso
        yañca me ayyaputtassa        mano hessati aññathā.
                Na santi devā pavasanti nūna
                na hi nūna santi idha lokapālā
                sahasā karontānaṃ asaññatānaṃ
                na hi nūna santi paṭisedhitāroti.
     Tattha pariciṇṇenāti tena āturena pariciṇṇena kiṃ karissasi.
Sokaṭṭāyāti sokāturāya. Sokaṭṭhāyātipi pāṭho. Soke ṭhitāyāti
attho. Durattāyāti duggatakapaṇabhāvappattāya attabhāvāya.
Ehimanti mā tvaṃ durattamhīti cintayi etaṃ mama girimhi dibbavimānaṃ
ehi imaṃ giriṃ abhiruha. Catūsatāti tasmiṃ me vimāne aparāpi
catusatā bhariyāyo atthi. Sabbantanti yaṃ kiñci upabhogaparibhoga-
vatthābharaṇādikaṃ icchasi sabbantaṃ nūna mayhaṃ pacuraṃ bahuṃ sulabhaṃ
tasmā kapaṇomhīti mā cintayi ehi mayā saha ramassūti vadati.
Maheseyyanti bhadde sambule no ce me tvaṃ mahesibhāvaṃ kārayissasi
pariyattā tvaṃ mama pātarāsāya tena taṃ balakkārena vimānaṃ nessāmi
tatra maṃ asaṅgaṇhantī mama sve pātova bhakkhā bhavissasīti.
Tañcāti evaṃ vatvā so sattahi jaṭāhi samannāgato dāruṇo
nikkhantadanto taṃ tasmiṃ vane kiñci attano nāthaṃ apassantiṃ sambulaṃ

---------------------------------------------------------------------------------------------
page307.
Bhuje aggahesi. Adhipannāti ajjhotthatā. Āmisacakkhunāti kilesalolena.
Patimevāti attano acintetvā patimeva anusocati. Mano
hessatīti maṃ cirāyantaṃ viditvā aññathā cittaṃ bhavissati. Na
santi devāti idaṃ sā dānavena bhuje gahitā devatujjhāpanaṃ karontī
āha. Lokapālāti evarūpānaṃ sīlavantīnaṃ devatānaṃ pālakā lokapālā
nūna idha loke na santīti paridevati.
     Athassā sīlatejena sakkassa bhavanaṃ kampi paṇḍukambalasilāsanaṃ
uṇhākāraṃ dassesi. Sakko āvajjento taṃ kāraṇaṃ ñatvā
vajiraṃ ādāya vegenāgantvā dānavayakkhassa matthake ṭhatvā itaraṃ
gāthamāha
                itthīnamesā pavarā yasassinī
                santā samā aggirivuggatejā
                tañce tuvaṃ rakkhasādesi kaññaṃ
                muddhā ca hi sattadhā te phaleyya
                mā tvaṃ dahi muñca patibbatā sāti.
     Tattha santāti upasantā athavā paṇḍitā ñāṇasampannā.
Samāti kāyavisamādivirahitā. Adesīti khādasi. Phaleyyāti iminā
me indavajirena pahataṃ bhijjetha. Mā tvaṃ dahīti imaṃ patibbataṃ
mā tāpeyya.
     Taṃ sutvā dānavo sambulaṃ visajjesi. Sakko punapi esa
evarūpaṃ kareyyāti cintetvā dānavaṃ devasaṅkhalikāya bandhitvā punapi

---------------------------------------------------------------------------------------------
page308.
Anāgamanāya tatiye pabbatantare visajjesi. Rājadhītaraṃ appamādena
ovaditvā sakaṭṭhānameva gato. Rājadhītāpi atthaṅgamite suriye
candālokena assamaṃ pāpuṇi.
     Tamatthaṃ pakāsento aṭṭha gāthā abhāsi
        sā ca assamamāgañchi       pamuttā purisādakā
        niḍḍaṃ phalinasakuṇīva          gatasiṅgaṃva ālayaṃ.
        Sā tattha paridevesi       rājaputtī yasassinī
        sambulā utumattakkhā       vane nāthaṃ apassantī.
        Samaṇe brāhmaṇe vande    sampannacaraṇe ise
        rājaputtaṃ apassantī        tumhamhi saraṇaṃ gatā.
        Vande sīhe ca byagghe ca   ye ca aññe vane migā
        rājaputtaṃ apassantī        tumhamhi saraṇaṃ gatā.
        Tiṇālatāni osadhyo       pabbatāni vanāni ca
        rājaputtaṃ apassantī        tumhamhi saraṇaṃ gatā.
        Vande indivarīsāmaṃ        rattinakkhattamāliniṃ
        rājaputtaṃ apassantī        tumhamhi saraṇaṃ gatā.
        Vande bhagirasiṃ gaṅgaṃ        vasantīnaṃ paṭiggahaṃ
        rājaputtaṃ apassantī        tumhamhi saraṇaṃ gatā.
        Vande ahaṃ pabbatarāja-     seṭṭhaṃ himavantaṃ siluccayaṃ
        rājaputtaṃ apassantī        tumhamhi saraṇaṃ gatāti.

---------------------------------------------------------------------------------------------
page309.
     Tattha niḍḍaṃ phalinasakuṇīvāti yathā sakuṇikā mukhatuṇḍakena
gocaraṃ gahetvā kenaci upaddavena sakuṇapotakānaṃ phalinattā phalinasakuṇī
niḍḍaṃ āgaccheyya yathā vā gatasiṅgaṃ nikkhantavacchikaṃ ālayaṃ suññaṃ
vacchakasālaṃ vacchagiddhinī dhenu āgaccheyya evaṃ suññaṃ assamaṃ
āgañchīti attho. Tadā hi sotthiseno sambulāya cirāyamānāya
itthiyo nāma lolā paccāmittaṃpi me ādāya āgaccheyyāti
parisaṅkanto paṇṇasālato nikkhamitvā gacchantaraṃ pavisitvā nisīdi.
Tenetaṃ vuttaṃ utumattakkhāti sokavegasañjātena uṇhena utunā
mandalocanā. Apassantīti tasmiṃ vane nāthaṃ attano patiṃ apassantī
itocītoca sandhāvamānā paridevati. Tattha samaṇe brāhmaṇeti
samitapāpabāhitapāpe samaṇe brāhmaṇe. Sampannacaraṇeti saha
sīlena aṭṭhannaṃ samāpattīnaṃ vasena sampannacaraṇe ise ca vandeti.
Evaṃ vatvā rājaputtaṃ apassantī tumhākaṃ saraṇaṃ gatamhi sace
me sāmikassa nisinnaṭṭhānaṃ disvā jānātha ācikkhathāti paridevesīti
attho. Sesagāthāsupi eseva nayo. Tiṇālatāni osadhyoti
antopheggubahisāratiṇāni ca latāni ca antosāraosadhiyo ca.
Imaṃ gāthaṃ tiṇādīsu nibbattā devatā sandhāyāha. Indivarīsāmanti
indivarīpupphasamānavaṇṇaṃ. Tumhamhīti rattiṃ sandhāya taṃpi amhīti
āha. Bhagirasinti evaṃ pariyāyanāmikaṃ gaṅgaṃ. Vasantīnanti aññesaṃ
bahūnaṃ nadīnaṃ paṭiggahitagaṅgāya nibbattaṃ devataṃ sandhāyevamāha.
Himavantepi eseva nayo.

---------------------------------------------------------------------------------------------
page310.
     Taṃ evaṃ paridevamānaṃ disvā sotthiseno cintesi ayaṃ ativiya
paridevati na kho panassā bhāvaṃ jānāmi sace mayi sinehena
evaṃ karoti hadayampissā phaleyya pariggaṇhissāmi tāva nanti
gantvā paṇṇasāladvāre nisīdi. Sā paridevamānā paṇṇasāladvāraṃ
gantvā tassa pāde vanditvā kuhiṃ gatosi devāti āha. Atha naṃ
so bhadde tvaṃ aññesu divasesu imāya velāya na āgacchasi
ajja atisāyaṃ āgatāsīti pucchanto gāthamāha
        atisāyaṃ vatāgañchi         rājaputtī yasassinī
        kena nujja samāgañchi       ko te piyataro mayāti.
     Atha naṃ sā ahaṃ ayyaputta phalāphalāni ādāya āgacchantī
ekaṃ dānavaṃ passiṃ so mayi paṭibaddhacitto hutvā maṃ hatthe
gahetvā sace me vacanaṃ na karosi khādissāmi tanti āha
ahaṃ tāya velāya taññeva anusocantī evaṃ paridevinti vatvā gāthamāha
        idaṃ khohaṃ tadavocaṃ          gahitā tena sattunā
        na me idaṃ tathā dukkhaṃ       yaṃ maṃ khādeyya rakkhaso
        yañca me ayyaputtassa       mano hessati aññathāti.
Atha sesaṃpi pavuttiṃ ārocentī tena panāhaṃ deva dānavena gahitā
attānaṃ visajjāpetuṃ asakkontī devatujjhāpanakammaṃ akāsiṃ atha
sakko vajirahattho āgantvā ākāse ṭhito dānavaṃ santajjetvā
maṃ visajjāpetvā taṃ devasaṅkhalikāya bandhitvā tatiye pabbatantare
khipitvā pakkāmi evāhaṃ sakkaṃ nissāya jīvitaṃ labhinti āha.

---------------------------------------------------------------------------------------------
page311.
     Taṃ sutvā sotthiseno bhadde hotu mātugāmassa antare
saccaṃ nāma dullabhaṃ himavante hi bahū vanacarakatāpasavijjādharādayo
santi ko tuyhaṃ saddahissatīti vatvā gāthamāha
        corīnaṃ bahubuddhīnaṃ        yāsu saccaṃ sudullabhaṃ
        thīnaṃ bhāvo durājāno    macchassevodake gatanti.
     Sā tassa vacanaṃ sutvā ayyaputta ahaṃ taṃ asaddahantaṃ
mama saccabaleneva tikicchissāmīti udakakalalaṃ pūretvā saccakiriyaṃ
katvā tassa sīse udakaṃ āsiñcantī gāthamāha
        tathā maṃ saccaṃ pāletu    pālayissati ce mama
        yathāhaṃ nābhijānāmi      aññaṃ piyataraṃ tayā
        etena saccavajjena     byādhi te vūpasammatūti.
     Tattha tathāsaddo ce mamāti iminā saddhiṃ yojetabbo.
Idaṃ vuttaṃ hoti yathāhaṃ vadāmi tathā ce mama saccaṃ atha
maṃ idānipi pāletu āyatiṃpi pāletu āyatiṃpi pālessati idāni
me vacanaṃ suṇātha. Yathāhaṃ nābhijānāmīti potthakesu pana tathā maṃ
saccaṃ pālemīti likhitaṃ taṃ aṭṭhakathāyaṃ natthi.
     Evaṃ tāya saccakiriyaṃ katvā udake āsittamatteyeva
sotthisenassa kuṭṭhaṃ ambiladhotaṃ viya tambamalaṃ tāvadeva apagañchi. Te
katipāhaṃ tattheva vasitvā araññā nikkhamma bārāṇasiṃ patvā uyyānaṃ
pavisiṃsu. Rājā tesaṃ āgatabhāvaṃ ñatvā uyyānaṃ gantvā tattheva
sotthisenassa chattaṃ ussāpetvā sambulaṃ aggamahesiṭṭhāne

---------------------------------------------------------------------------------------------
page312.
Abhisiñcāpetvā nagaraṃ pavesetvā sayaṃ isipabbajjaṃ pabbajitvā uyyāne
vāsaṃ kappesi. Rājanivesaneyeva ca nibaddhaṃ bhuñji. Sotthisenopi
sambulāya aggamahesiṭṭhānamattameva adāsi na puna koci sakkāro
ahosi atthibhāvaṃpissā na aññāsi aññāheva itthīhi saddhiṃ
abhirami. Sambulā sapattirosena kīsā ahosi upaṇḍūpaṇḍakajātā
dhamanisanthatagattā. Sā ekadivasaṃ sokavinodanatthaṃ bhuñjituṃ āgatassa
sassuratāpasassa santikaṃ gantvā taṃ katabhattakiccaṃ vanditvā ekamantaṃ
nisīdi.
     So taṃ milātindriyaṃ disvā gāthamāha
                ye kuñjarā sattasatā uḷārā
                rakkhanti rattindivaṃ uyyutāvudhā
                dhanuggahānañca satāni soḷasa
                kathaṃvidhe passasi bhadde sattavoti.
     Tassattho bhadde sambule ye amhākaṃ sattasatā kuñjarā
tesañca khandhagatānaṃ yodhānaṃ vasena uyyutāvudhā aparāni ca
soḷasadhanuggahasatāni rattindivaṃ bārāṇasiṃ rakkhanti evaṃ surakkhite
nagare kathaṃvidhe tvaṃ sattavo passasi bhadde yassā tava sāsaṅkā
sappaṭibhayā araññā āgatakāle pabhāsampannaṃ sarīraṃ idāni pana
milātā paṇḍupalāsavaṇṇā ativiya kilantindriyāsi kassa nāma
tvaṃ bhāyasīti pucchi.
     Sā tassa vacanaṃ sutvā putto te deva mayi na

---------------------------------------------------------------------------------------------
page313.
Purimasadisoti vatvā pañca gāthā abhāsi
                alaṅkatāyo padumuttarattacā
                virāgitā passati haṃsagaggarā
                tāsaṃ suṇitvā mitagītavāditaṃ
                nadāni me tāta tathā yathā pure.
                Suvaṇṇasaṅkaccadharā suviggahā
                alaṅkatā mānusiyaccharūpamā
                senopiyā tāta aninditaṅgiyo
                khattiyakaññā paṭilobhayanti naṃ.
                Sace ahaṃ tāta tathā yathā pure
                pati taṃ uñchāya punā vane bhare
                sammānaye maṃ na ca maṃ vimānaye
                itopi me tāta tato varaṃ siyā.
                Yamannapāne vipulasmi ohite
                nārī vimaṭṭhābharaṇā alaṅkatā
                sabbaṅgupetā patino ca appiyā
                avajjha tassā maraṇaṃ tato varaṃ.
                Api ce daliddā kapaṇā anāḷiyā
                kaṭādutiyā patino ca sā piyā
                sabbaṅgupetāyapi appiyāya
                ayameva seyyā kapaṇāpi yā piyāti.

---------------------------------------------------------------------------------------------
page314.
     Tattha padumuttarattacāti padumagabbhasadisauttarattacā sabbāsaṃ
sarīrato suvaṇṇābhā niccharantīti dīpeti. Virāgitāti vilaggasarīrā
tanumajjhāti attho. Haṃsagaggarāti evarūpā haṃsā viya madhurassarā
nāriyo passati. Tāsanti so tava putto tāsaṃ nārīnaṃ
mitagītavāditādīni sutvā idāni me tāta yathā pure tathā na vattatīti
vadati. Suvaṇṇasaṅkaccadharāti suvaṇṇamayasaṅkaccālaṅkāradharā.
Alaṅkatāti nānālaṅkārapaṭimaṇḍitā. Mānusiyaccharūpamāti mānusiyo
accharūpamā. Senopiyāti sotthisenassa piyā. Paṭilobhayanti
nanti tava puttaṃ paṭilobhayanti. Sace ahanti tāta yathā pure
sace ahaṃ punapi taṃ patiṃ tatheva kuṭṭharogena vanaṃ paviṭṭhaṃ uñchāya
tasmiṃ vane ca bhareyyaṃ punapi maṃ so sammāneyya na vimāneyya
tato me ito bārāṇasirajjato taṃ araññameva varaṃ siyāti
sapattirosena sussantiyāti dīpeti. Yamannapāneti yaṃ annapāne.
Ohiteti ṭhapite paṭiyatte iminā bahunnapānaṃ gharaṃ dasseti. Ayaṃ
kirassā adhippāyo yā nārī vipulannapānepi ghare ekikāva aputtikā
samānā vimaṭṭhābharaṇā nānālaṅkārehi alaṅkatā sabbehi guṇaṅgehi
upetā patino ca appiyā hoti avajjha gīvāya valliyā vā
rajjuyā vā bandhitvā tassā tato gharāvāsato maraṇameva varanti.
Anāḷiyāti anaḷā. Kaṭādutiyāti nipajjanakaṭasārakadutiyā.
Seyyātikapaṇāpi samānā sā patino piyā ayameva uttamāti.
     Evaṃ tāya attano parisussanakāraṇe tāpasassa kathite tāpaso

---------------------------------------------------------------------------------------------
page315.
Rājānaṃ pakkosāpetvā tāta sotthisena tayi kuṭṭharogābhibhūte
araññaṃ pavisante tayā saddhiṃ pavisitvā upaṭṭhahantī attano
saccabalena rogaṃ vūpasamitvā yā te rajje patiṭṭhānakāraṇaṃ akāsi
tassā nāma tvaṃ neva ṭhitaṭṭhānaṃ na nisinnaṭṭhānaṃ jānāsi
ayuttaṃ te kataṃ mittadubbhikammannāmetaṃ pāpakanti vatvā puttaṃ
ovadanto gāthamāha
                sudullabhitthī purisassa yā hitā
                bhattitthiyā dullabho yo hito ca
                hitā ca te sīlavatī ca bhariyā
                janinda dhammaṃ cara sambulāyāti.
     Tassattho tāta yā purisassa hitā muducittā anukampikā
itthī yo ca bhattā itthiyā hito kataguṇaṃ jānāti ubhopete
sudullabhā ayañca sambulā tuyhaṃ hitā ceva sīlasampannā
ca tasmā etissā dhammaṃ cara kataguṇaṃ jānitvā muducitto
hohi cittamassā paritosehīti.
     Evaṃ so puttassa ovādaṃ datvā uṭṭhāya pakkāmi. Rājā
pitari gate sambulaṃ pakkosāpetvā bhadde ettakaṃ kālaṃ mayā
kataṃ dosaṃ khamatha ito paṭṭhāya sabbissariyaṃ tuyhameva dammīti
vatvā osānagāthamāha
                sace tuvaṃ vipule laddhabhoge
                issāvatiṇṇā maraṇaṃ upesi

---------------------------------------------------------------------------------------------
page316.
                Ahañca te bhadde imā rājakaññā
                sabbeva te vacanakarā bhavāmāti.
     Tassattho bhadde sambule sace tvaṃ ratanarāsimhi ṭhapetvā
abhisittā aggamahesiṭṭhānavasena vipule bhoge labhitvāpi issāya
otiṇṇā maraṇaṃ upesi. Ahañca imā ca rājakaññā sabbe
tava vacanakarā bhavāma tvaṃ yathādhippāyaṃ imaṃ rajjaṃ vicārehīti
sabbissariyaṃ tassā adāsi.
     Tato paṭṭhāya ubho samaggasaṃvāsaṃ vasantā dānādīni puññāni
karitvā yathākammaṃ gamiṃsu. Tāpaso jhānābhiññā nibbattetvā
brahmalokūpago ahosi.
     Satthā imaṃ dhammadesanaṃ āharitvā na bhikkhave idāneva
pubbepi mallikā patidevatāyevāti vatvā jātakaṃ samodhānesi tadā
sambulā mallikā ahosi sotthiseno kosalarājā ahosi pitā
tāpaso ahamevāti.
                   Sambulājātakaṃ niṭṭhitaṃ.
                         Navamaṃ.
                     ------------

---------------------------------------------------------------------------------------------
page317.
                      Bhaṇḍutiṇḍukajātakaṃ
     appamādoti idaṃ satthā jetavane viharanto rājovādaṃ ārabbha
kathesi. Rājovādo heṭṭhā vitthārito.
     Atīte pana kapilaraṭṭhe uttarapañcālanagare pañcālo nāma
rājā agatigamane ṭhito adhammena pamatto rajjaṃ kāresi. Athassa
amaccādayo sabbepi adhammikāva jātā. Balipīḷitā raṭṭhavāsino
puttadāre ādāya araññe migā viya vicariṃsu. Gāmaṭṭhāne
gāmopi nāma nāhosi. Manussā rājapurisabhayena divā gehe vasituṃ
na sakkonti gehāni kaṇṭakasākhādīhi parikkhipitvā aruṇe
uggacchanteyeva araññaṃ pavisanti. Divā rājapurisā vilumpanti
rattiṃ corā khādanti.
     Tadā bodhisatto bahinagare bhaṇḍutiṇḍukarukkhadevatā hutvā
nibbatti. Anusaṃvaccharaṃ rañño santikā sahassagghanikaṃ balikammaṃ
labhati. So cintesi ayaṃ rājā pamatto rajjaṃ kāresi sakalaraṭṭhaṃ
vinassati ṭhapetvā maṃ añño rājānaṃ paṭirūpe nivesetuṃ samattho
nāma natthi upakārako cāpi me anusaṃvaccharaṃ sahassabalinā pūjesi
ovādissāmi nanti. So rattibhāge rañño sirigabbhaṃ pavisitvā
ussīsakapasse ṭhatvā obhāsaṃ visajjetvā ākāse aṭṭhāsi.
Rājā taṃ bālasuriyaṃ viya jalamānaṃ disvā kosi tvaṃ kena vā

---------------------------------------------------------------------------------------------
page318.
Kāraṇena idhāgatoti pucchi. So tassa vacanaṃ sutvā mahārāja
ahaṃ bhaṇḍutiṇḍukadevatā tuyhaṃ ovādaṃ dassāmīti āgatomhīti.
Kiṃ ovādaṃ nāma dassasīti. Evaṃ vutte mahāsatto mahārāja
tvaṃ pamatto hutvā rajjaṃ kāresi tena te sakalaraṭṭhaṃ hataṃ
viluttaṃ viya naṭṭhaṃ rājāno nāma pamādena rajjaṃ kārentā
sakalaraṭṭhassa sāmino na honti diṭṭhadhamme vināsaṃ patvā
samparāye puna mahāniraye nibbattanti tesu ca pamādaṃ āpannesu
antojanā bahijanāpissa pamattāva honti tasmā raññā atirekena
appamattena bhavitabbanti vatvā dhammadesanaṃ paṭṭhapento āha
        appamādo amataṃ padaṃ       pamādo maccuno padaṃ
        appamattā na mīyanti       ye pamattā yathā matā.
        Madā pamādo jāyetha      pamādā jāyate khayo
        khayā ca dosā jāyanti     mā mado bharatūsabha.
        Bahū hi khattiyā jiṇṇā      atthaṃ raṭṭhaṃ pamādino
        athopi gāmino gāmā      anāgārā agārino.
        Khattiyassa pamattassa        raṭṭhasmiṃ raṭṭhavaḍḍhana
        sabbe bhogā vinassanti     rañño taṃ vuccate aghaṃ.
        Nesa dhammo mahārāja      ativelaṃ pamajjasi
        iddhaṃ phītaṃ janapadaṃ          corā viddhaṃsayanti naṃ.
        Na te puttā bhavissanti     na hiraññaṃ na dhāniyaṃ
        raṭṭhe vilumpamānamhi       sabbabhogehi jiyyasi.

---------------------------------------------------------------------------------------------
page319.
        Sabbabhogaparijiṇṇaṃ          rājānaṃ vāpi khattiyaṃ
        ñātimittā suhajjā ca      na taṃ maññanti mantiyaṃ.
        Hatthārohā anīkaṭṭhā      rathikā pattikārakā
        tamevamupajīvantā          na taṃ maññanti mantiyaṃ.
        Asaṃvihitakammantaṃ           bālaṃ dummantimantinaṃ
        sirī jahati dummedhaṃ         jiṇṇaṃva urago tacaṃ.
        Susaṃvihitakammantaṃ           kāluṭṭhāyiṃ atanditaṃ
        sabbe bhogābhivaḍḍhanti      gāvo sausabhāmiva
        upassutiṃ mahārāja         raṭṭhe janapade cara
        tattha disvā ca sutvā ca    tato taṃ paṭipajjasīti.
     Tattha appamādoti satiyā avippavāso. Amataṃ padanti
amatassa nibbānassa padaṃ adhigamanakāraṇaṃ. Maccuno padanti maraṇassa
kāraṇaṃ. Pamatto hi vipassanaṃ vaḍḍhetvā appaṭisandhikabhāvaṃ pattuṃ
asakkonto punappunaṃ saṃsāre jāyati ceva mīyati ca tasmā pamādo
maccuno padaṃ nāma. Na mīyantīti vipassanaṃ vaḍḍhetvā appaṭisandhikabhāvaṃ
patvā puna saṃsāre anibbattattā na mīyanti nāma. Ye pamattāti
mahārāja ye puggalā pamattā te yathā matā te tatheva
daṭṭhabbā. Kasmā. Akiccasādhanatāya. Matassāpi hi ahaṃ dānaṃ
dassāmi sīlaṃ rakkhissāmi uposathakammaṃ karissāmi kalyāṇakammaṃ
pūressāmīti ābhogo vā patthanā vā pariyuṭṭhānaṃ vā natthi
apagataviññāṇattā pamattassa hi appamādābhāvāti tasmā

---------------------------------------------------------------------------------------------
page320.
Ubhopete ekasadisāva. Madāti mahārāja ārogyayobbanajīvitamadasaṅkhātā
tividhā madā pamādo nāma jāyati. So madamatto
pamādāpanno pāṇātipātādīni pāpakammāni karoti. Atha naṃ
rājāno chindāpenti vā hanāpenti vā sabbassa vā dhanassa
haranti evamassa pamādā ñātidhanajīvitakkhayo jāyati puna so
dhanakkhayaṃ vā yasakkhayaṃ vā patto jīvituṃ asakkonto jīvitavuttatthāya
kāyaduccaritādīni karoti iccassa khayā ca dosā jāyanti tena
taṃ vadāmi. Mā mado bharatūsabhāti raṭṭhabhārakajeṭṭhaka bharatūsabha mā
pamāda mā pamajjīti attho. Atthaṃ raṭṭhanti janapadavāsīnaṃ
vuddhiñceva sakalaraṭṭhañca bahū pamādino jiṇṇā. Tesaṃ āvibhāvatthāya
khantivādijātakamātaṅgajātakagurukajātakasarabhaṅgajātakacetiyajātakāni
kathetabbāni. Gāminoti gāmabhojakāpi te gāmāpi bahupamādadosena
jiṇṇā parihīnā vinaṭṭhā. Anāgārā agārinoti pabbajitā
pabbajitapaṭipattito gīhipi gharāvāsato ceva dhaññādīhi ca bahū
jiṇṇā parihīnāti vadati. Taṃ vuccate aghanti mahārāja yasabhogaparihāni
nāma taṃ rañño dukkhaṃ vuccati bhogābhāvena hi niddhanassa
yaso hāyati hīnayaso mahantaṃ dukkhaṃ pāpuṇāti. Nesa dhammoti
mahārāja esa porāṇakarājūnaṃ dhammo na hoti. Iddhaṃ phītanti
annapānādinā samiddhaṃ hiraññasuvaṇṇādinā phītaṃ. Na te puttāti
mahārāja paveṇipālakā te puttā na bhavissanti. Raṭṭhavāsino hi
adhammikarañño esa putto kiṃ amhākaṃ vuḍḍhiṃ karissati nāssa

---------------------------------------------------------------------------------------------
page321.
Chattaṃ dassāmāti chattaṃ na denti evameva tesaṃ paveṇipālakā
puttā na honti nāma. Parijiṇṇanti parihīnaṃ. Rājā naṃ vāpīti
sacepi so rājā hoti atha naṃ rājānaṃ samānaṃpi. Mantiyanti
ayaṃ rājāti gurucittena samānetabbaṃ katvā na maññanti. Upajīvantāti
upanissāya jīvantāpi ete ettakā janā gurucittena maññitabbaṃ
na maññanti. Kiṃkāraṇā. Adhammikabhāvena. Sirīti yasavibhavo.
Tacanti yathā urago jiṇṇaṃ tacaṃ jigucchanto jahati na puna oloketi
evaṃ tādisaṃ rājānaṃ sirī jahati. Susaṃvihitakammantanti kāyadvārādīhi
pāpakammaṃ akarontaṃ. Abhivaḍḍhantīti abhimukhaṃ gacchantā vaḍḍhanti.
Sausabhāmivāti sausabhā iva. Appamattassa hi usabhajeṭṭhako gogaṇo
viya bhogā vaḍḍhanti. Upassutinti janapadacārittasavanāya cārikaṃ
attano sakalaraṭṭhe ca janapade ca cara. Tatthāti tasmiṃ raṭṭhe
caranto daṭṭhabbaṃ disvā sotabbaṃ sutvā attano guṇāguṇaṃ paccakkhaṃ
katvā tato attano hitapaṭipattiṃ paṭipajjissasi.
     Iti mahāsatto ekādasahi gāthāhi rājānaṃ ovaditvā
gaccha papañcaṃ akatvā pariggaṇha raṭṭhaṃ mā nāsayīti vatvā
sakaṭṭhānameva gato. Rājāpi tassa vacanaṃ sutvā saṃvegappatto
punadivase rajjaṃ amacce paṭicchāpetvā purohitena saddhiṃ kālasseva
pācīnadvārena nagarā nikkhamitvā yojanamattaṃ gato. Tattheko
gāmavāsimahallako aṭavito kaṇṭakasākhaṃ āharitvā gehadvāraṃ

---------------------------------------------------------------------------------------------
page322.
Parikkhipitvā pidahitvā puttadāraṃ ādāya araññaṃ pavisitvā sāyaṃ rājapurisesu
pakkantesu attano gharaṃ āgacchanto gehadvāre pāde kaṇṭakena
viddho ukkuṭikaṃ nisīditvā kaṇṭakaṃ nīharanto
        evaṃ vedetu pañcālo    saṅgāme saramappito
        yathāhamajja vedemi       kaṇṭakena samappitoti
imāya gāthāya rājānaṃ akkosi. Taṃ pana akkosanaṃ
bodhisattānubhāveneva ahosi. Bodhisattena adhigahitova so akkosīti
veditabbo. Tasmiṃ pana samaye rājā ca purohito ca  aññātakavesena
tassa santikeva aṭṭhaṃsu.
     Athassa vacanaṃ sutvā purohito itaraṃ gāthamāha
        jiṇṇo dubbalacakkhūsi       na rūpaṃ sādhu passasi
        kiṃ tattha brahmadattassa     yaṃ taṃ maggeyya kaṇṭakoti.
     Tattha maggeyyāti vijjheyya .  idaṃ vuttaṃ hoti yadi tvaṃ
attano byattatāya kaṇṭakena viddho ko ettha rañño doso
yena rājānaṃ akkosi kiṃ te raññā kaṇṭako oloketvā
ācikkhitabboti.
     Taṃ sutvā mahallako tisso gāthā abhāsi
        bahvettha brahmadattassa    sohaṃ maggasmi brāhmaṇa
        arakkhitā jānapadā       adhammabalinā hatā.
        Rattiñca corā khādanti    divā khādanti tuṇḍiyā
        raṭṭhasmiṃ kūṭarājassa       bahu adhammiko jano.

---------------------------------------------------------------------------------------------
page323.
        Etādise bhaye tāta     bhayaṭṭā tāva mānavā
        nillenakāni kubbanti      vane āhatvā kaṇṭakanti.
     Tattha bahvetthāti brāhmaṇa sohaṃ sakaṇṭake magge patito
sannisinno bahu ettha brahmadattassa doso tvaṃ ettakaṃ
kālaṃ rañño dosena mama sakaṇṭake magge vicarabhāvaṃ na jānāsi
tassa hi arakkhitā janapadā kaṇṭakanti. Tattha khādantīti vilumpanti.
Tuṇḍiyāti vadhabandhādīhi pīḷetvā adhammabalisādhakā. Kūṭarājassāti
pāparañño. Adhammikoti paṭicchannakammanto. Tātāti purohitaṃ
ālapati. Mānavāti manussā. Nillenakānīti nilīyanaṭṭhānāni.
Vane āhatvā kaṇṭakanti kaṇṭakaṃ āharitvā dvārāni pidahitvā
gharaṃ chaḍḍetvā puttadāraṃ ādāya vanaṃ pavisitvā tasmiṃ vane
attano nilīyanaṭṭhānāni karonti. Athavā vane yo kaṇṭako
taṃ āharitvā gharāni parikkhipanti. Iti rañño dosenevamhi
kaṇṭakena viddho mā evarūpassa rañño upatthambho hohīti.
     Taṃ sutvā rājā purohitaṃ āmantetvā ācariya mahallako
yuttaṃ bhaṇati amhākameva doso ehi nivattāma dhammena rajjaṃ
kāressāmāti āha. Bodhisatto purohitassa sarīre adhimuccitvā
purato gantvā parigaṇhāma tāva mahārājāti āha. Te tamhā
gāmā aññaṃ gāmaṃ gacchantā antarāmagge ekissā mahallikāya
saddaṃ assosuṃ. Sā kirekā dalidditthī dve dhītaro vayappattā
rakkhamānā tāsaṃ araññaṃ gantuṃ na deti sayaṃ araññato dārūni

---------------------------------------------------------------------------------------------
page324.
Ceva sākañca āharitvā dhītaro paṭijaggati. Sā taṃ divasaṃ ekaṃ
gumbaṃ āruyha sākaṃ gaṇhantī pavattamānā bhūmiyaṃ patitvā rājānaṃ
maraṇena akkosantī gāthamāha
        kadāssu nāma yaṃ rājā      brahmadatto marissati
        yassa raṭṭhamhi jīyanti        appatikā kumārīkāti.
     Tattha appatikāti assāmikā. Sace hi tāsaṃ sāmikā assu
maṃ poseyyuṃ pāparañño pana rajje ahaṃ dukkhaṃ anubhomi kadā
nukho esa marissatīti. Evaṃ bodhisattānubhāvena naṃ akkosi.
     Atha naṃ purohito paṭisedhento gāthamāha
        dubbhāsitañhi te jammi       anatthapathakovide
        kuhiṃ rājā kumārīnaṃ         bhattāraṃ pariyesatīti.
     Taṃ sutvā mahallikā dve gāthā abhāsi
        na me dubbhāsitaṃ brahme     kovidatthapadā ahaṃ
        arakkhitā jānapadā         adhammabalinā hatā.
        Rattiṃ ca corā khādanti      divā khādanti tuṇḍiyā
        raṭṭhasmiṃ kūṭarājassa         bahu adhammiko jano
        dujjīve dubbhare dāre      kuto bhattā kumāriyāti.
     Tattha kovidatthapadāti ahaṃ atthapade kāraṇapade kovidā
chekā mā tvaṃ evaṃ pāparājānaṃ pasaṃsi. Dujjīveti dujjīve raṭṭhe
dubbharadāre jāte manussesu bhītatasitesu araññe vasantesu. Kuto
bhattā kumāriyāti kumāriyo bhattāraṃ labhissantīti attho.

---------------------------------------------------------------------------------------------
page325.
     Te tassā vacanaṃ sutvā yuttaṃ kathetīti purato gacchantā
ekassa kassakassa saddaṃ assosuṃ. Tassa kira kasantassa sāliyo
nāma balibaddo phālena pahato sayi. So rājānaṃ akkosanto
gāthamāha
        evaṃ sayatu pañcālo         saṅgāme sattiyā hato
        yathāyaṃ kapaṇo seti          hato phālena sāliyoti.
     Tattha yathāti yathā ayaṃ vedanāppatto sāliyabalibaddo seti
evaṃ sayatūti attho.
     Atha naṃ purohito paṭisedhento gāthamāha
        adhammena tuvaṃ jamma          brahmadattassa kujjhasi
        yo tvaṃ sapasi rājānaṃ        aparajjhitvāna attanoti.
     Tattha adhammenāti akāraṇena asabhāvena.
     Taṃ sutvā so tisso gāthā abhāsi
        dhammena brahmadattassa        ahaṃ kujjhāmi brāhmaṇa
        arakkhitā jānapadā          adhammabalinā hatā.
        Rattiñca corā khādanti       divā khādanti tuṇḍiyā
        raṭṭhasmiṃ kūṭarājassa          bahu adhammiko jano.
        Sā nūna puna re pakkā       vikāle bhattamāhari
        bhattahāriṃ avekkhanto        hato phālena sāliyoti.
     Tattha dhammenāti kāraṇena na ca akāraṇena akkosatīti
saññaṃ mā kari. Sā nūna puna re pakkā vikāle bhattamāharīti

---------------------------------------------------------------------------------------------
page326.
Brāhmaṇa mama bhattahārikā itthī pātova mama bhattaṃ pacitvā āharantī
adhammabalisāsakehi brahmadattassa dāsehi palibuddhā bhavissati te
parivisitvā puna mayhaṃ bhattaṃ pakkā bhavissati tena kāraṇena
vikāle bhattamāhari ajja vikāle āharīti cintetvā chātajjhatto
ahaṃ taṃ bhattahāriṃ olokento goṇaṃ akkhāte aṭṭhāne paṭodena
vijjhiṃ tenesa pādaṃ ukkhipitvā phālaṃ paharanto hato phālena
sāliyo tasmā esa mayā hatoti saññaṃ mā kari pāparaññāyeva
hato nāmesa mā tassa vaṇṇaṃ bhaṇīti.
     Te purato gantvā ekasmiṃ gāme vasiṃsu. Punadivase pātova
ekā kūṭadhenu godohakaṃ pādena paharitvā saddhiṃ khīrena pavattesi.
So brahmadattaṃ akkosanto gāthamāha
        evaṃ haññatu pañcālo         saṅgāme asinā hato
        yathāhamajja pahato            khīrañca me pavattitanti.
     Taṃ sutvā āha
        ayaṃ pasu khīraṃ chaḍḍesi          pasu phālañca hiṃsati
        kiṃ tattha brahmadattassa         yaṃ no garahate bhavanti.
     Brāhmaṇena gāthāya vuttāya puna so tisso gāthā abhāsi
        gārayho brahme pañcālo     brahmadattassa rājino
        arakkhitā jānapadā           adhammabalinā hatā.
        Rattiṃ ca corā khādanti        divā khādanti tuṇḍiyā
        raṭṭhasmiṃ kūṭarājassa           bahu adhammiko jano.

---------------------------------------------------------------------------------------------
page327.
        Caṇḍā akatthanā gāvī         yaṃ pure na duhāmase
        taṃdāni ajja dohāma          khīrakāmehupaddutāti.
     Tattha caṇḍāti pharusā. Akatthanāti palāyanasīlā. Khīrakāmehīti
adhammikarañño purisehi bahukhīraṃ āharāpentehi upaddutā
duhāma sace hi so dhammena rajjaṃ kāreyya na no evarūpaṃ
bhayaṃ āgaccheyyāti.
     Te yuttaṃ kathetīti tamhā gāmā nikkhamitvā mahāmaggaṃ āruyha
nagarābhimukhā gamiṃsu. Ekasmiṃ gāme balisādhakā asikosatthāya ekaṃ
taruṇavacchakaṃ māretvā cammaṃ gaṇhiṃsu. Vacchapahatā dhenu puttasokena
tiṇaṃ na khādati pānīyaṃ na pivati paridevamānā āhiṇḍati.
Taṃ disvā gāmadārakā rājānaṃ akkosantā gāthamāhaṃsu
        evaṃ kandatu pañcālo         vimutto paridhāvatu
        yathāyaṃ kapaṇā gāvī           vimuttā paridhāvatīti.
     Tattha paridhāvatīti paridevamānā dhāvati.
     Tato purohito itaraṃ gāthamāha
        yaṃ pasu pasupālassa            pabbhameyya raveyya vā
        konīdha aparādhatthi            brahmadattassa rājinoti
     tattha pabbhameyya raveyya vāti bhameyya vā viraveyya vā.
Idaṃ vuttaṃ hoti tāta pasu nāma pasupālassa rakkhantasseva dhāvati
tiṇaṃ na khādati idha rañño ko nu aparādhoti.
     Tato gāmadārakā dve gāthā abhāsiṃsu

---------------------------------------------------------------------------------------------
page328.
        Aparādho mahābrahme         brahmadattassa rājino
        arakkhitā jānapadā           adhammabalinā hatā.
        Rattiṃ ca corā khādanti        divā khādanti tuṇḍiyā
        raṭṭhasmiṃ kūṭarājassa           bahu adhammiko jano
        kathaṃ no asikosatthā          khīrapā haññate pajāti.
     Tattha mahābrahmeti mahābrāhmaṇa. Rājinoti rañño.
Kathaṃ noti kathaṃ nu kena nāma kāraṇena. Khīrapā haññate pajāti
pāparājassa vasena tehi khīrapako vacchako haññati idāni sā
dhenu puttasokena paridevati sopi rājā dhenu viya paridevatūti
rājānaṃ akkosiṃsuyeva.
     Te sādhu kāraṇaṃ vadathāti pakkamiṃsu. Athantarāmagge ekissā
sukkhapokkharaṇiyā kākā tuṇḍehi vijjhitvā maṇḍūke khādanti.
Bodhisatto tesu taṃ ṭhānaṃ sampattesu attano ānubhāvena maṇḍūke
        evaṃ khajjatu pañcālo         hato yuddhe saputtako
        yathāhamajja khajjāmi           gāmikehi araññajoti
rājānaṃ akkosāpesi.
     Tattha gāmikehīti gāmavāsīhi.
     Taṃ sutvā purohito maṇḍūkehi saddhiṃ sallapanto gāthamāha
                na sabbabhūtesu vidhenti rakkhaṃ
                rājāno maṇḍūka manussaloke

---------------------------------------------------------------------------------------------
page329.
                Nettāvatā rājā adhammacārī
                yaṃ tādisaṃ jīvamadeyyu dhaṅkāti.
     Tattha jīvanti jīvantaṃ. Adeyyunti khādeyyuṃ. Dhaṅkāti kākā.
Ettāvatā rājā adhammiko nāma na hoti kiṃ sakkā araññaṃ
pavisitvā raññā taṃ rakkhantena caritunti.
     Taṃ sutvā maṇḍūko dve gāthā abhāsi
                adhammarūpo vata brahmacārī
                anuppiyaṃ bhāsasi khattiyassa
                vilumpamānāya puthuppajāya
                pūjesi rājaṃ paramappavādiṃ.
                Sace idaṃ brahme surajjakaṃ siyā
                phītaṃ raṭṭhaṃ muditaṃ vippasannaṃ
                bhutvā baliṃ aggapiṇḍañca kākā
                na mādisaṃ jīvamadeyyu dhaṅkāti.
     Tattha brahmacārīti purohitaṃ garahanto āha. Khattiyassāti
evarūpassa pāparañño. Vilumpamānāyāti viluppamānāya. Ayameva
vā pāṭho. Puthuppajāyāti vipulāya pajāya vināsiyamānāya.
Pūjesīti pasaṃsi. Surajjakanti chandādivasena agantvā dasa rājadhamme
akopentena raññā rakkhiyamānaṃ sace idaṃ surajjakaṃ bhaveyya.
Phītanti devesu sammādhāraṃ anuppavecchantesu sampannasassaṃ. Na

---------------------------------------------------------------------------------------------
page330.
Mādisanti evaṃ sante mādisaṃ jīvamānaññeva kākā na khādeyyuṃ.
Evaṃ chasupi ṭhānesu akkosanaṃ bodhisattassevānubhāvena ahosi.
     Taṃ sutvā rājā ca purohito ca araññavāsiṃ tiracchānagataṃ
maṇḍūkaṃ upādāya sabbe amheyeva akkosantīti tatova nagaraṃ
gantvā dhammena rajjaṃ kāretvā mahāsattassovāde ṭhatvā dānādīni
puññāni kariṃsu.
     Satthā kosalarañño imaṃ dhammadesanaṃ āharitvā mahārāja
raññā nāma agatigamanaṃ pahāya dhammena rajjaṃ kāretabbanti vatvā
jātakaṃ samodhānesi. Tadā bhaṇḍutiṇḍukadevatā ahamevāti.
                  Bhaṇḍutiṇḍukajātakaṃ niṭṭhitaṃ.
                         Dasamaṃ.
                Iti tiṃsatinipātavaṇṇanā niṭṭhitā.
                     -------------

---------------------------------------------------------------------------------------------
page331.
                    Cattālīsanipātavaṇṇanā
                       ---------
                       tesakuṇajātakaṃ
     vessantaraṃ taṃ pucchāmīti idaṃ satthā jetavane viharanto
kosalarañño ovādavasena kathesi.
     Taṃ hi rājānaṃ dhammassavanatthāya āgataṃ satthā āmantetvā
mahārāja raññā nāma dhammena rajjaṃ kāretabbaṃ yasmiṃ hi samaye
rājāno adhammikā honti rājayuttāpi tasmiṃ samaye adhammikā
hontīti catukkanipāte āgatasuttanayena ovaditvā agatigamane
agatiagamane ca ādīnavaṃ ānisaṃsañca kathetvā supinakūpamā kāmāti
ādinā nayena kāmesu ādīnavaṃ vitthāretvā mahārāja imesaṃ hi
sattānaṃ
        maccunā saṅgaro natthi        lañcagāho na vijjati
        yuddhaṃ natthi jayo natthi        sabbe maccuparāyanā
tesaṃ paralokaṃ gacchantānaṃ ṭhapetvā attanā kataṃ kalyāṇakammaṃ
aññā patiṭṭhā nāma natthi evaṃ ittarapaccupaṭṭhānaṃ avassaṃ
pahātabbaṃ yasaṃ nissāya pamādaṃ kātuṃ na vaṭṭati appamatteneva
hutvā dhammena rajjaṃ kāretuṃ vaṭṭati porāṇakarājāno anuppannepi
buddhe paṇḍitānaṃ ovāde ṭhatvā dhammena rajjaṃ kāretvā

---------------------------------------------------------------------------------------------
page332.
Devanagaraṃ pūrayamānā gamiṃsūti vatvā tena yācito atītaṃ āhari.
     Atīte bārāṇasiyaṃ brahmadatto rajjaṃ kārento aputtako
ahosi patthento puttaṃ vā dhītaraṃ vā na labhi. So ekadivasaṃ
mahantena parivārena uyyānaṃ gantvā divasabhāgaṃ uyyāne kīḷitvā
maṅgalasālarukkhamūle sayanaṃ attharitvā thokaṃ niddāyitvā pabuddho
sālarukkhaṃ oloketvā tattha sakuṇakulāvakaṃ passi. Saha dassanenevassa
sineho uppajji. So ekaṃ purisaṃ pakkosāpetvā imaṃ
rukkhaṃ abhiruhitvā etasmiṃ kulāvake kassaci atthitaṃ vā natthitaṃ vā
jānāhīti āha. So abhiruhitvā tattha tīṇi aṇḍakāni disvā
rañño ārocesi. Rājā tenahi etesaṃ upari nāsavātaṃ mā visajjesīti
vatvā caṅkoṭake kappāsapicuṃ attharitvā tattheva tāni aṇḍakāni
ṭhapetvā sanikaṃ otarāhīti otārāpetvā caṅkoṭakaṃ hatthena
gahetvā katarasakuṇaṇḍakāni nāmetānīti amacce pucchi. Te
mayaṃ na jānāma nesādā jānissantīti vadiṃsu. Rājā nesāde
pakkosāpetvā pucchi. Nesādā mahārāja etesu ekaṃ
ulūkaaṇḍaṃ ekaṃ sālikāaṇḍaṃ ekaṃ suvakaaṇḍanti kathayiṃsu. Kiṃ pana
ekasmiṃ kulāvake tiṇṇaṃ sakuṇikānaṃ aṇḍāni hontīti. Āma
deva paripanthe asati sunikkhittāni na nassantīti. Rājā tussitvā
ime mama puttā bhavissantīti tāni tīṇi aṇḍāni tayo amacce
paṭicchāpetvā ime mayhaṃ puttā bhavissanti tumhe sādhukaṃ
paṭijaggitvā aṇḍakosato nikkhantakāle mama āroceyyāthāti āha.

---------------------------------------------------------------------------------------------
page333.
Te tāni sādhukaṃ rakkhiṃsu. Tesu paṭhamaṃ ulūkaaṇḍaṃ bhijji. Amacco
ekaṃ nesādaṃ pakkosāpetvā itthībhāvaṃ vā purisabhāvaṃ vā jānāhīti
vatvā tena taṃ vīmaṃsitvā purisoti vutte rājānaṃ upasaṅkamitvā
putto te deva jātoti āha. Rājā tuṭṭho tassa bahuṃ dhanaṃ
datvā puttakaṃ me sādhukaṃ paṭijagga vessantaroti cassa nāmaṃ
karohīti vatvā uyyojesi. So tathā akāsi. Tato
katipāhaccayena sālikāaṇḍaṃ bhijji. Sopi amacco taṃ nesādena
vīmaṃsāpetvā itthīti sutvā rañño santikaṃ gantvā dhītā te
deva jātāti āha. Rājā tuṭṭho tassapi bahuṃ dhanaṃ datvā
dhītaraṃ me sādhukaṃ paṭijagga kuṇḍalinīti cassa nāmaṃ karohīti
vatvā uyyojesi. Sopi tathā akāsi. Puna katipāhaccayena
suvakaṇḍaṃ bhijji. Sopi amacco taṃ nesādena vīmaṃsitvā purisoti
vutte rañño santikaṃ gantvā putto te deva jātoti āha.
Rājā tuṭṭho tassapi bahuṃ dhanaṃ datvā puttassa me mahantena
parivārena maṅgalaṃ katvā jambukoti cassa nāmaṃ karohīti vatvā
uyyojesi. Sopi tathā akāsi. Te tayopi sakuṇā tiṇṇaṃ
amaccānaṃ gehesu rājakumāraparihārena vaḍḍhanti. Rājā mama
putto mama dhītāti voharati. Athassa amaccā aññamaññaṃ
avahasanti passatha rañño kiriyaṃ tiracchānagate putto me
dhītā meti vadanto vicaratīti. Taṃ sutvā rājā cintesi ime
amaccā etesaṃ mama puttānaṃ paññāsampadaṃ na jānanti pākaṭaṃ

---------------------------------------------------------------------------------------------
page334.
Nesaṃ karissāmīti. Athekaṃ amaccaṃ vessantarassa santikaṃ pesesi
tumhākaṃ pitā pañhaṃ pucchitukāmo kadā kira āgantvā pucchatūti.
Amacco gantvā vessantaraṃ vanditvā taṃ sāsanaṃ ārocesi.
Vessantaro attano paṭijaggitaṃ amaccaṃ pakkosāpetvā mayhaṃ
pana pitā maṃ pañhaṃ pucchitukāmo tassa idhāgatassa sakkāraṃ
kātuṃ vaṭṭati tāta kadā āgacchatīti pucchi. Amacco ito
sattame divase āgacchatīti āha. Taṃ sutvā vessantaro pitā
me ito sattame divase āgacchatīti vatvā uyyojesi. So
āgantvā rañño ācikkhi. Rājā sattame divase nagare
bheriñcārāpetvā puttassa nivesanaṃ agamāsi. Vessantaro rañño
mahantaṃ sakkāraṃ kāresi antamaso dāsakammakarānaṃpi sakkāraṃ
kārāpesi. Rājā vessantarassa sakuṇassa gehe bhuñjitvā mahantaṃ
yasaṃ anubhavitvā sakanivesanaṃ āgantvā rājaṅgaṇe mahāmaṇḍapaṃ
kārāpetvā nagare bheriñcārāpetvā alaṅkatamaṇḍape mahājanaparivāro
nisīditvā vessantaraṃ ānetūti amaccassa santikaṃ pesesi.
Amacco vessantaraṃ suvaṇṇapīṭhe nisīdāpetvā ānesi. Sakuṇo
pitu aṅke nisīditvā pitarā saha kīḷitvā gantvā tattheva suvaṇṇapīṭhe
nisīdi. Atha naṃ rājā mahājanamajjhe rājadhammaṃ pucchanto paṭhamaṃ
gāthamāha
        vessantaraṃ taṃ pucchāmi         sakuṇa bhaddamatthu te
        rajjaṃ kāretukāmena          kiṃsu kiccaṃ kataṃ varanti.

---------------------------------------------------------------------------------------------
page335.
     Tattha sakuṇāti taṃ ālapati. Kiṃsūti kataraṃ kiccaṃ kataṃ varaṃ
uttamaṃ hoti kathehi me tāta sakalaṃ rājadhammanti. Evaṃ kira
naṃ so pucchi.
     Taṃ sutvā vessantaro pañhaṃ akathetvāva rājānaṃ tāva
pamādena codento dutiyaṃ gāthamāha
        cirassaṃ vata maṃ tāto          kaṃso bārāṇasiggaho
        pamatto appamattaṃ maṃ          pitā puttaṃ acodayīti.
     Tattha tātoti pitā. Kaṃsoti idaṃ tassa nāmaṃ.
Bārāṇasiggahoti catūhi saṅgahavatthūhi bārāṇasiṃ saṅgahetvā vattanto.
Pamattoti evarūpānaṃ paṇḍitānaṃ santike vasanto pañhassa
apucchanena pamatto. Appamattanti sīlādiguṇayogena maṃ appamattaṃ.
Pitāti posakapitā. Acodayīti amaccehi tiracchānagate putte
katvā voharatīti avahasiyamāno pamādaṃ āpajjitvā cirassaṃ ajja
codesi pañhaṃ pucchīti vadati.
     Evaṃ imāya gāthāya codetvā mahārāja raññā nāma
tīsu dhammesu ṭhatvā dhammena rajjaṃ kāretabbanti vatvā rājadhammaṃ
kathento āha
        paṭhameneva vitathaṃ               kodhaṃ hāsaṃ nivāraye
        tato kiccāni kāreyya          taṃ vataṃ āhu khattiya.
        Yaṃ tvaṃ tāta tape kammaṃ          pubbe katamasaṃsayaṃ
        ratto duṭṭho ca yaṃ kayirā        na taṃ kayirā tato puna.

---------------------------------------------------------------------------------------------
page336.
        Khattiyassa pamattassa             raṭṭhasmiṃ raṭṭhavaḍḍhana
        sabbe bhogā vinassanti          rañño taṃ vuccate aghaṃ.
        Sirī ca tāta lakkhī ca            pucchitā etadabravuṃ
        uṭṭhāne viriye pose          ramāmahaṃ anusuyyake.
        Ussuyyake dūhadaye             purise kammadūsake
        kāḷakaṇṇī mahārāja             ramati cakkabhañjanī.
        So tvaṃ sabbesu suhadayo         sabbesaṃ rakkhito bhava
        alakkhiṃ nūda  mahārāja           lakkhyā bhava nivesanaṃ.
        Salakkhī dhitisampanno             puriso hi mahaggato
        amittānaṃ kāsipati              mūlaṃ aggañca chindati.
        Sakkopi hi bhūtapati              uṭṭhāne nappamajjati
        sa kalyāṇe dhitiṃ katvā          uṭṭhāne kurute mano.
        Gandhabbā pitaro devā          sājīvā honti tādino
        uṭṭhahato appamajjato           anutiṭṭhanti devatā.
        So appamatto akuddho          tāta kiccāni kāraya
        vāyamassu ca kiccesu            nālaso vindate sukhaṃ.
        Tattheva te vattapadā           esāva anusāsanī
        alaṃ mitte sukhāpetuṃ            amittānaṃ dukkhāya vāti.
     Tattha paṭhameneva vitathanti tāta rājā nāma āditova
musāvādaṃ nivāraye. Musāvādino hi rañño raṭṭhaṃ nirojaṃ
hoti. Paṭhaviyā ojākammakaraṇaṭṭhānato sattaratanamattaṃ heṭṭhā

---------------------------------------------------------------------------------------------
page337.
Pavisati. Tato āhāre vā telamadhuphāṇitādīsu vā osadhesu
ojā na hoti. Nirojāhārabhojino manussā bahvābādhā honti.
Raṭṭhe thalajalapathesu āyo nuppajjati. Tasmiṃ anuppajjante
rājāno duggatā honti. Te sevake saṅgaṇhituṃ na sakkonti.
Asaṅgaṇhitā sevakā rājānaṃ gurucittena na olokenti. Evaṃ
tāta musāvādo nāmesa nirojo. So jīvitahetupi na kātabbo.
Saccaṃ pana sādhutaraṃ rasānanti tadeva pariggahetabbaṃ. Apica
musāvādo nāma guṇaparidhaṃsako vipattipariyosāno dutiyacittavāre
avīciparāyanaṃ karoti. Imasmiṃ panatthe dhammo have hato hantīti
cetiyajātakaṃ kathetabbaṃ. Kodhanti tāta rājā nāma paṭhamameva
kujjhanalakkhaṇaṃ kodhaṃpi nivāreyya. Tāta aññesaṃ hi kodho
khippaṃ matthakaṃ na pāpuṇāti rājūnaṃ pāpuṇāti. Rājāno nāma
vācāvudhā kujjhitvā olokitamattenāpi paraṃ vināsenti tasmā
raññā aññehi manussehi atirekataraṃ nikkodhena bhavitabbaṃ
khantimettānudayasampannena attano piyaputtaṃ viya lokaṃ volokentena.
Tāta atikodhano hi rājā uppannaṃ yasaṃ rakkhituṃ na sakkoti.
Imassa panatthassa dīpanatthaṃ khantivādijātakaculladhammapālajātakāni
kathetabbāni. Culladhammapālajātakasmimhi mahāpatāpano rājā
puttaṃ ghāṭetvā puttasokena hadayena phalitena matāya deviyā
sayaṃpi deviṃ anusocanto hadayena phaliteneva mari. Atha ne tayopi

---------------------------------------------------------------------------------------------
page338.
Jane ekāhaḷaneva jhāpesuṃ. Tasmā raññā paṭhamameva musāvādaṃ
vajjetvā dutiyaṃ kodho vajjetabbo. Hāsanti hassaṃ. Ayameva
vā pāṭho. Tesu tesu kiccesu ubbillāvitacittatāya keḷisīlataṃ
parihāsaṃ nivāreyya. Tāta raññā nāma keḷisīlena na bhavitabbaṃ.
Aparapattiyena hutvā sabbakiccāni attapaccakkheneva kātabbāni.
Ubbillāvitacitto hi rājā atuletvā kammāni karonto laddhaṃ
yasaṃ vināseti. Imasmiṃ panatthe sarabhaṅgajātake purohitassa vacanaṃ
gahetvā daṇḍakīrañño kīsavacche aparajjhitvā saha raṭṭhena
ucchijjitvā kukkulaniraye nibbattabhāvo ca mātaṅgajātake
mejjharañño brāhmaṇānaṃ kathaṃ gahetvā mātaṅgatāpase aparajjhitvā saha
raṭṭhena ucchijjitvā niraye nibbattabhāvo ca ghaṭajātake
dasabhātikarājadārakānaṃ mohamuḷhānaṃ vacanaṃ gahetvā kaṇhadīpāyane
aparajjhitvā vāsudevakulassa nāsitabhāvo ca kathetabbo. Tato kiccāni
bhāreyyāti evaṃ tāta paṭhamaṃ musāvādaṃ dutiyaṃ kodhaṃ tatiyaṃ adhammahāsaṃ
vajjetvā tato pacchā rājā raṭṭhavāsīnaṃ kattabbakiccāni kāreyya.
Taṃ vataṃ āhu khattiyāti khattiya mahārāja yaṃ mayā vuttaṃ etaṃ
rañño vatasamādānanti porāṇakapaṇḍitā kathayiṃsu. Na taṃ
kayirāti yaṃ tayā rāgādivasena pacchā tāpakaraṃ kammaṃ kataṃ hoti
tato pubbe katato puna tādisaṃ kammaṃ na kayirā mā kareyyāsi
tātāti. Vuccateti taṃ rañño aghanti vuccati. Evaṃ
porāṇakapaṇḍitā kathayiṃsu. Sirī cāti idaṃ vessantarasakuṇo pubbe

---------------------------------------------------------------------------------------------
page339.
Bārāṇasiyaṃ pavattitaṃ kāraṇaṃ āharitvā dassento āha. Tattha
abravunti suciparivāraseṭṭhinā pucchitā kathayiṃsu. Uṭṭhāne viriyeti
yo poso uṭṭhāne ca viriye ca patiṭṭhito na ca paresaṃ
sampattiṃ disvā ussuyyati tasmiṃ ahaṃ abhiramāmīti āha. Evaṃ
tāva siriṃ kathesi. Ussuyyaketi alakkhī pana tāta pucchitā ahaṃ
parasampattiṃ ussuyyake. Dūhadayeti duccitte. Kammadūsaketi
kalyāṇakammaṃ dūsake. Yo kalyāṇakammaṃ dussanto appiyāyanto
aṭṭiyanto na karoti tasmiṃ abhiramāmīti āha. Evaṃ kāḷakaṇṇī
mahārāja ramati paṭirūpadesavāsādino kusalacakkassa bhañjanī.
Suhadayoti sundaracitto hitacittako. Nūdāti nīhara. Nivesananti
lakkhyā pana nivesanaṃ bhava patiṭṭhā hohi. Salakkhī dhitisampannoti
mahārāja kāsipati so puriso paññāya ceva viriyena ca sampanno.
Mahaggatoti mahajjhāsayo corānaṃ paccayabhūte gaṇhanto amittānaṃ
mūlaṃ core gaṇhanto amittānaṃ aggaṃ chindatīti vadati. Sakkoti
indo. Bhūtapatīti rājānaṃ ālapati. Uṭṭhāneti uṭṭhānaviriye.
Nappamajjatīti sabbakiccāni karoti. Sa kalyāṇeti so devarājā
uṭṭhānaviriye manaṃ karonto pāpakammaṃ akatvā kalyāṇe
puññakammasmiṃyeva dhitiṃ katvā appamatto uṭṭhāne manaṃ karoti.
Tassa pana kalyāṇakamme viriyakaraṇabhāvadassanatthaṃ sarabhaṅgajātake
dvīsu devalokesu devatāhi saddhiṃ kapiṭṭhārāmaṃ āgantvā pañhaṃ
pucchitvā dhammassa sutabhāvo mahākaṇhajātake attano ānubhāvena

---------------------------------------------------------------------------------------------
page340.
Janaṃ tosetvā osakkantassa sāsanassa pavattibhāvo cāti
evamādīni vatthūni kathetabbāni. Gandhabbāti cātummahārājikānaṃ heṭṭhā
catuyonikā devā catuyonikattāyeva kirete gandhabbā nāma jātā.
Pitaroti brahmāno. Devāti upapattidevavasena chakāmāvacarā
devā. Tādinoti tathāvidhassa kusalābhiratassa rañño te
sājīvā honti samānajīvikā upajīvitabbā. Tādisā hi
rājāno dānādīni puññāni karontā devatānaṃ pattiṃ denti.
Tā taṃ pattiṃ anumoditvā sampaṭicchitvā dibbayasena vaḍḍhanti.
Anutiṭṭhantīti tādisassa rañño viriyaṃ karontassa appamādaṃ
āpajjantassa devatā anutiṭṭhanti anugacchanti dhammikaṃ rakkhaṃ
saṃvidahanti. Soti so tvaṃ. Vāyamassu cāti tāni raṭṭhakiccāni
karonto tulanavasena tīraṇavasena paccakkhakammavasena tesu tesu
kiccesu viriyaṃ karassu. Tattheva te vattapadāti tāta yaṃ maṃ tvaṃ
kiṃsu kiccaṃ kataṃ varanti pucchi tattha tava pañheyeva ete mayā
paṭhameneva vitathanti ādayo vuttā ete vattapadā vattakoṭṭhāsā
evaṃ tattha vattassu. Esāti yā te mayā kathitā esāva
tava anusāsanī. Alanti evaṃ vattamāno hi rājā attano mitte
sukhāpetuṃ amittānañca dukkhāya ayaṃ pariyatto samatthoti.
     Evaṃ vessantarasakuṇena ekāya gāthāya rañño pamādaṃ
codetvā ekādasahi gāthāhi dhamme kathite buddhalīlāya pañho
kathitoti mahājano acchariyabbhūtacittajāto sādhukārasatāni pavattesi.

---------------------------------------------------------------------------------------------
page341.
Rājā somanassajāto amacce āmantetvā bhonto amaccā
mama puttena vessantarena evaṃ kathentena kena kattabbaṃ kiccaṃ
katanti. Mahāsenaguttena devāti. Tenahissa mahāsenaguttaṭṭhānaṃ
dammīti vessantaraṃ ṭhānantare ṭhapesi. So tato paṭṭhāya
mahāsenaguttaṭṭhāne ṭhito pitu kammaṃ akāsīti. Vessantarapañho
niṭṭhito.
     Puna rājā katipāhaccayena purimanayeneva kuṇḍaliniyā santikaṃ
dūtaṃ pāhetvā sattame divase tattha gantvā paccāgantvā tattheva
maṇḍapamajjhe nisīditvā kuṇḍalinī āharāpetvā suvaṇṇapīṭhe
nisinnaṃ rājadhammaṃ pucchanto gāthamāha
        sakkhi tuvaṃ kuṇḍalini        maññasi khattabandhunī
        rajjaṃ kāretukāmena      kiṃsu kiccaṃ kataṃ varanti.
     Tattha sakkhīti mayā puṭṭhapañhaṃ kathetuṃ sakkhissasīti pucchati.
Kuṇḍalinīti tassā saliṅgato āgatanāmenālapati. Tassā kira
dvīsu kaṇṇapiṭṭhesu kuṇḍalasaṇṭhānā dve lekhā ahesuṃ tenassā
kuṇḍalinīti nāmaṃ kāresi. Maññasīti jānissasi mayā puṭṭhapañhassa
atthanti. Khattabandhunīti khattassa mahāsenaguttassa bhaginībhāvena
naṃ evaṃ ālapati. Kasmā panesa vessantarasakuṇaṃ evaṃ apucchitvā
imameva pucchatīti. Itthībhāvena. Itthiyo hi parittapaññā
tasmā ce sakkoti pucchissāmi no ce na pucchissāmīti
vīmaṃsanavasena evaṃ pucchitvā taññeva pañhaṃ pucchi.

---------------------------------------------------------------------------------------------
page342.
     Sā evaṃ raññā rājadhamme pucchite tāta tvaṃ maṃ
itthikā nāma kiṃ kathessatīti vīmaṃsasi maññe sakalaṃ te rājadhammaṃ
dvīsuyeva padesu pakkhipitvā kathessāmīti vatvā āha
        dveva tāta padakāni      yattha sabbaṃ patiṭṭhitaṃ
        aladdhassa ca yo lābho    laddhassa anurakkhanā.
        Amacce tāta jānāhi     dhīre atthassa kovide
        anakkhākitave tāta       asoṇḍe avināsake.
        Yo ca taṃ tāta rakkheyya   dhanaṃ yañceva te siyā
        sūtova rathaṃ saṅgaṇhe      so te kiccāni kāraye.
        Susaṅgahītantajano         sayaṃ vittaṃ avekkhiya
        nidhiñca iṇadānañca        na kare parapattiyā.
        Sayaṃ āyaṃ vayaṃ jaññā      sayaṃ jaññā katākataṃ
        niggaṇhe niggahārahaṃ      paggaṇhe paggahārahaṃ.
        Sayaṃ jānapadaṃ atthaṃ        anusāsa rathesabha
        mā te adhammikā yuttā   dhanaṃ raṭṭhañca nāsayuṃ.
        Mā ca vegena kiccāni    kāresi kārayesi vā
        vegasā hi kataṃ kammaṃ      mando pacchānutappati.
        Mā te adhisare mucca     subāḷhamadhikopitaṃ
        kodhasā hi bahū phītā      kulā akulataṃ gatā.
        Mā tāta issaromhīti     anatthāya patārayi
        itthīnaṃ purisānañca        mā te āsi dukkhudrayo.

---------------------------------------------------------------------------------------------
page343.
        Apetalomahaṃsassa         rañño kāmānusārino
        sabbe bhogā vinassanti    rañño taṃ vuccate aghaṃ.
        Tattheva te vattapadā     esāva anusāsanī
        dakkhassudāni puññakaro     asoṇḍo avināsako
        sīlavassu mahārāja        dussīlo vinipātikoti.
     Tattha padakānīti kāraṇapadāni. Yatthāti yesu dvīsu padesu
sabbaṃ atthajātaṃ hitasukhaṃ patiṭṭhitaṃ. Aladdhassāti yo ca pubbe
aladdhassa lābhassa lābho yā ca laddhassa anurakkhanā. Tāta
anuppannassa hi lābhassa uppādanaṃ nāma bhāro uppannassa
pana anurakkhanameva bhāro. Ekacco hi yasaṃ uppādetvāpi yase
pamatto pamādaṃ uppādetvā pāṇātipātādīni karoti mahācoro
hutvā raṭṭhaṃ vilumpamāno carati. Atha naṃ rājāno gāhāpetvā
mahāvināsaṃ sampāpenti. Athavā. Uppannarūpādikāmaguṇesu
pamatto ayoniso dhanaṃ nāsento sabbasāpateyye khīṇe kapaṇo
hutvā cīrakavasano kapālamādāya carati. Pabbajito vā pana
ganthadhurādivasena lābhasakkāraṃ nibbattetvā pamatto hīnāyāvattati aparo
paṭhamajjhānādīni nibbattetvāpi muṭṭhasatitāya tathārūpe ārammaṇe
bajjhitvā jhānā parihāyati. Evaṃ uppannassa yasassa vā
jhānādilābhassa vā rakkhanameva dukkhataraṃ. Tadatthadīpanatthaṃ pana
devadattassa vatthu mudulakkhaṇalomakassapahāritajātakasaṅkappajātakāni
ca kathetabbāni. Eko pana lābhasakkāraṃ uppādetvā appamāde

---------------------------------------------------------------------------------------------
page344.
Ṭhatvā kalyāṇakammaṃ karoti. Tassa so yaso sukkapakkhe cando
viya vaḍḍhati tasmā tvaṃ mahārāja appamatto payogasampattiyaṃ
ṭhatvā dhammena rajjaṃ kārento tava uppannaṃ yasaṃ anurakkhāhīti.
Jānāhīti bhaṇḍāgārikakammādikaraṇatthaṃ upadhārehi. Anakkhākitaveti
anakkhe akitave ajūtakare ceva akerāṭike ca. Asoṇḍeti
pūvasurāgandhamālāsoṇḍabhāvarahite. Avināsaketi tava santakānaṃ
dhanadhaññādīnaṃ avināsake. Yoti yo amacco. Yañcevāti yañca te
ghare dhanaṃ siyā taṃ rakkheyya. Sūtovāti rathasārathī viya. Yathā
sārathī visamamagganivāraṇatthaṃ asse saṅgaṇhanto rathaṃ saṅgaṇheyya
evaṃ yo saha bhogehi taṃ rakkhituṃ sakkoti so te amacco
nāma. Tādisaṃ gahetvā bhaṇḍāgārikādikiccāni kāreyya.
Susaṅgahītantajanoti tāta yassa hi rañño attano antojano ca
antovalañjanakaparijano ca dānādīhi asaṅgahito hoti tassa anto
nivesane suvaṇṇahiraññādīni tesaṃ asaṅgahitamanussānaṃ vasena nassanti
anto bahi gacchanti tasmā tvaṃ suṭṭhu saṅgahitaantojano
hutvā ettakaṃ nāma me vittanti sayaṃ attano dhanaṃ avekkhitvā
asukaṭṭhāne nāma nidhiṃ nidhema asukassa iṇaṃ demāti idaṃ ubhayaṃpi
na kare. Parapattiyāti parapattiyāpi tvaṃ mā kari sabbaṃ
attapaccakkhameva kareyyāsīti vadati. Āyaṃ vayanti tato uppajjanakaṃ
āyañca tesaṃ tesaṃ dātabbaṃ vayañca sayameva jāneyyāsīti.
Katākatanti saṅgāme vā navakamme vā aññesu vā kiccesu

---------------------------------------------------------------------------------------------
page345.
Iminā idaṃ nāma mayhaṃ kataṃ iminā idaṃ nāma na katanti
etaṃpi sayameva jāneyyāsi mā parapattiyo hosi. Niggaṇheti
tāta rājā nāma sandhicchedādikārakaṃ niggahārahaṃ ānetvā dassitaṃ
upaparikkhitvā sodhetvā porāṇakarājūhi ṭhapitadaṇḍaṃ oloketvā
dosānurūpaṃ niggaṇheyya. Paggaṇheti yo pana paggahāraho hoti
abhinnassa vā parabalassa bhinno bhinnassa vā sakabalassa ārādhako
aladdhassa vā rajjassa āharako laddhassa vā thāvarakārako yena
vā pana jīvitaṃ dinnaṃ hoti evarūpaṃ paggahārahaṃ paggahetvā
mahantaṃ sakkāraṃ sammānaṃ kāreyya evaṃ hissa kiccesu aññepi
uraṃ datvā kattabbaṃ karissanti. Jānapadanti janapadavāsīnaṃ sayaṃ
atthaṃ attapaccakkheneva anusāsa. Adhammikā yuttāti adhammikā
tattha tattha niyuttā āyuttakā lañcaṃ datvā vinicchayaṃ bhindantā
tava dhanañca raṭṭhañca mā nāseyyuṃ iminā kāraṇena appamatto
hutvā sayameva anusāsa. Vegenāti sahasā atuletvā atīretvā.
Vegasāti atuletvā chandādivasena sahasā kataṃ kammaṃ hi na sādhu
na sundaraṃ. Kiṃkāraṇā. Tādisañhi katvā mando pacchā
vippaṭisāravasena idha loke apāyadukkhāni anubhonto paraloke ca
anutappati. Ayaṃ panattho isīnamantaraṃ katvā kururājāti me sutanti
kurujātakena dīpetabbo. Mā te adhisare mucca subāḷhamadhikopitanti
tāta tava hadayaṃ kusalaṃ adhisaritvā atikkamitvā pavatte

---------------------------------------------------------------------------------------------
page346.
Paresaṃ akusalakamme suṭṭhu bāḷhaṃ adhikopitaṃ kujjhāpitaṃ hutvā mā
mucca mā patiṭṭhiyatūti attho. Idaṃ vuttaṃ hoti tāta yadā
te vinicchaye ṭhitassa iminā puriso vā hato sandhi vā chinnoti
coraṃ dassenti tadā te paresaṃ vacanehi suṭṭhu kopitaṃpi hadayaṃ
kodhavasena mā mucci apariggahetvā mā daṇḍaṃ paṇehi.
Kiṃkāraṇā. Acoraṃpi hi coroti gahetvā ānenti tasmā
akujjhitvā ubhinnaṃ attapaccatthikānaṃ kathaṃ sutvā suṭṭhu sodhetvā
attapaccakkhena tassa corabhāvaṃ ñatvā paveṇiyā ṭhapitadaṇḍavasena
kattabbaṃ karohi. Raññā hi uppannepi kodhe hadayaṃ sītalaṃ akatvā
kammaṃ na kātabbaṃ. Yadā panassa hadayaṃ sītalaṃ nibbutaṃ hoti mudukaṃ
tadā vinicchayakammaṃ kātabbaṃ. Pharuse hi citte  pakkuṭṭhite udake
mukhanimittaṃ viya kāraṇaṃ na paññāyati. Kodhasā hīti tāta kodhena
hi bahūni phītāni rājakulāni akulabhāvaṃ gatāni mahāvināsameva pattānīti
imassa panatthassa dīpanatthaṃ khantivādijātaka nāḷikīrarājavatthu
sahassabāhuajjunavatthuādīni kathetabbāni. Patārayīti tāta ahaṃ paṭhavissaroti
mā mahājanaṃ kāyaduccaritādiṃ anatthāya patārayi mā otārayi yathā
taṃ anatthaṃ samādāya vattati mā evamakāsīti attho. Mā te
āsīti tāta tava vijite manussajātikānaṃ vā tiracchānajātikānaṃ vā
itthīpurisānaṃ dukkhudrayo dukkhappatti mā āsi. Yathā hi adhammikānaṃ
rājūnaṃ vijite manussā kāyaduccaritādīni katvā niraye uppajjanti
tava raṭṭhavāsīnaṃ taṃ dukkhaṃ yathā na hoti tathā karohīti attho.

---------------------------------------------------------------------------------------------
page347.
Apetalomahaṃsassāti attānuvādādibhayehi nibbhayassa. Iminā idaṃ
dasseti tāta yo rājā kismiñci āsaṃ katvā attano kāmameva
anussarati chandavasena yaṃ yaṃ icchati taṃ taṃ karoti vissaṭṭhayaṭṭhi
viya andho niraṅkuso viya ca caṇḍahatthī hoti tassa sabbe
bhogā vinassanti tassa taṃ bhogabyasanaṃ dukkhanti vuccati.
Tattheva te vattapadāti purimanayeneva yojetabbaṃ. Rakkhassudānīti
tāta tvaṃ imaṃ anusāsaniṃ sutvā idāni dakkho analaso puññānaṃ
karaṇena puññakaro surādipariharaṇena asoṇḍo diṭṭhadhammikasamparāyikassa
atthassa avināsena avināsako bhaveyyāsi. Sīlavassūti
sīlavā ācārasampanno bhava dasasu rājadhammesu patiṭṭhāya rajjaṃ
kārehi. Dussīlo vinipātikoti dussīlo hi mahārāja attānaṃ
niraye vinipātento vinipātiko nāma hotīti.
     Evaṃ kuṇḍalinīpi ekādasahi gāthāhi dhammaṃ desesi. Rājā
tuṭṭho amacce āmantetvā pucchi bhonto amaccā mama dhītāya
kuṇḍaliniyā evaṃ kathayamānāya kena kattabbaṃ kiccaṃ katanti.
Bhaṇḍāgārikena devāti. Tenahissā bhaṇḍāgārikakammaṭṭhānaṃ dammīti
kuṇḍaliniṃ ṭhānantare ṭhapesi. Sā tato paṭṭhāya bhaṇḍāgārikaṭṭhāne
ṭhatvā pitukammaṃ akāsīti. Kuṇḍalinīpañho niṭṭhito.
     Puna rājā katipāhaccayena purimanayeneva jambukapaṇḍitassa santikaṃ
dūtaṃ pesetvā sattame divase tattha gantvā sampattiṃ anubhavitvā
paccāgato tattheva maṇḍapamajjhe nisīdi. Atha amacco jambukapaṇḍitaṃ

---------------------------------------------------------------------------------------------
page348.
Kāñcanapīṭhe nisīdāpetvā pīṭhaṃ sīsenādāya āgañchi. Paṇḍito
pituaṅke nisīditvā kīḷitvā gantvā kāñcanapīṭheyeva nisīdi. Atha
naṃ rājā pañhaṃ pucchanto gāthamāha
        apucchimhaṃ kosiyagottaṃ     kuṇḍaliniṃ tatheva ca
        jambuka tvaṃ dāni vadehi    bālānaṃ balamuttamanti.
     Tassattho tātajambukaahaṃtavabhātaraṃ kosiyagottaṃ vessantaraṃ
bhaginiñca te kuṇḍaliniṃ rājadhammaṃ apucchiṃ te attano balena kathesuṃ
yathā panete pucchiṃ tatheva idāni putta jambuka taṃ pucchāmi
taṃ rājadhammañca balānaṃ uttamabalañca kathehīti.
     Evaṃ rājā mahāsattaṃ pañhaṃ pucchanto aññesaṃ pucchitaniyāmena
apucchitvā visesetvā pucchi. Athassa paṇḍito tenahi mahārāja
ohitasoto suṇa sabbante kathessāmīti pasāritahatthe sahassatthavikaṃ
kathento viya dhammadesanaṃ ārabhi
        balaṃ pañcavidhaṃ loke       purisasmiṃ mahaggate
        tattha bāhubalaṃ nāma       carimaṃ vuccate balaṃ
        bhogabalañca dīghāvu        dutiyaṃ vuccate balaṃ.
        Amaccabalañca dīghāvu       tatiyaṃ vuccate balaṃ
        abhijaccabalañceva         taṃ catutthaṃ asaṃsayaṃ
        yāni cetāni sabbāni     adhigaṇhāti paṇḍito.
        Taṃ balānaṃ balaseṭṭhaṃ       aggaṃ paññābalaṃ varaṃ
        paññābalenupatthambho      atthaṃ vindati paṇḍito.

---------------------------------------------------------------------------------------------
page349.
        Api ce labhati mando      phītaṃ pharaṇimuttamaṃ
        akāmassa pasayhaṃ vā      añño taṃ paṭipajjati.
        Abhijātopi ce hoti      rajjaṃ laddhāna khattiyo
        duppañño hi kāsipati      sabbenapi na jīvati.
        Paññā sutavinicchinī        paññā (kitti) silokavaḍḍhanī
        paññāsahito naro idha     (api) dukkhe sukhāni vindati.
        Paññañca kho asussūsaṃ      na koci adhigacchati
        bahussutaṃ anāgamma        dhammaṭṭhaṃ avinibbhajaṃ.
        Yo ca dhammavibhaṅgaññū      kāluṭṭhāyī atandito
        anuṭṭhahati kālena        kammaphalaṃ tassa ijjhati.
        Anāyatanasīlassa          anāyatanasevino
        na nibbindiyakārissa       sammadattho vipaccati.
        Ajjhattañca payuttassa      tathāyatanasevino
        anibbindiyakārissa        sammadattho vipaccati.
        Yogappayogasaṅkhātaṃ       sambhatassānurakkhanaṃ
        tāni tvaṃ tāta sevassu    mā akammāya randhayi
        akammunā ca dummedho     naḷāgāraṃva sīdatīti.
     Tattha mahaggateti mahārāja imasmiṃ sattaloke mahajjhāsaye
purise pañcavidhaṃ balaṃ hoti. Bāhubalanti kāyabalaṃ. Carimanti taṃ
atimahantaṃpi samānaṃ lāmakameva. Kiṃkāraṇāti. Andhabālabhāvena.
Sace hi kāyabalaṃ mahantaṃ nāma bhaveyya. Vāraṇabalato laṭukikāya

---------------------------------------------------------------------------------------------
page350.
Balaṃ khuddakaṃ bhaveyya. Vāraṇabalaṃ pana andhabālabhāvena maraṇassa
paccayaṃ jātaṃ. Laṭukikā attano ñāṇakusalatāya vāraṇaṃ jīvitakkhayaṃ
pāpesīti. Imasmiṃ panatthe naheva sabbattha balena kiccaṃ balaṃ
hi bālassa vadhāya hotīti suttaṃ āharitabbaṃ. Bhogabalanti
upatthambhanavasena sabbaṃ hiraññasuvaṇṇādiupabhogajātaṃ bhogabalaṃ nāma
taṃ kāyabalato mahantataraṃ. Amaccabalanti abhejjamantassa sūrassa
suhadayassa amaccamaṇḍalassa atthitā taṃ balaṃ saṅgāmasūratāya
purimehi balehi mahantataraṃ. Abhijaccabalanti tīṇi kulāni atikkamitvā
khattiyakulavasena jātisampatti taṃ itarehi balehi mahantataraṃ.
Jātisampannā eva hi sujjhanti na itareti. Yāni cetānīti
yāni ca etāni cattāripi balāni paṇḍito yassānubhāvena adhigaṇhāti
abhibhavati taṃ sabbabalānaṃ paññābalaṃ seṭṭhanti ca agganti ca
vuccati. Kiṃkāraṇā. Tena hi balenūpatthambho paṇḍito atthaṃ
vindati vuḍḍhiṃ pāpuṇāti. Tadatthajotanatthaṃ puṇṇa nadiṃ yena
ca peyyamāhūti puṇṇanadījātakasirikāḷakaṇṇipañhapañcapaṇḍita-
pañhasattubhastajātakasambhavajātakasarabhaṅgajātakādīni kathetabbāni. Mandoti
mandapañño bālo. Phītanti tāta mandapañño puggalo sattaratanapuṇṇaṃ
cepi uttamaṃ dharaṇiṃ labhati tassa anicchamānasseva pasayhākāraṃ
vā pana katvā añño paññāsampanno taṃ paṭipajjati mando
hi laddhaṃ yasaṃ rakkhituṃ kulasantakaṃ vā pana paveṇiāgataṃpi rajjaṃ phītaṃ
adhigantuṃ na sakkoti. Tadatthajotanatthaṃ addhā pādañjalī sabbe

---------------------------------------------------------------------------------------------
page351.
Paññāya atirocatīti pādañjalijātakaṃ kathetabbaṃ. Laddhānāti
jātisampattiṃ nissāya kulasantakaṃ rajjaṃ labhitvāpi. Sabbenapīti
tena sakalenapi rajjena na jīvati anupāyakusalatāya duggatova hotīti.
Evaṃ mahāsatto ettakena ṭhānena apaṇḍitassa aguṇaṃ kathetvā
idāni paññaṃ pasaṃsanto paññāti ādimāha. Tattha sutanti
sutapariyatti. Tañhi paññāva vinicchinati. Kittisilokavaḍḍhanīti
kittighosassa ca lābhasakkārassa ca vaḍḍhanī. Dukkhe sukhāni vindatīti
dukkhe uppannepi nibbhayo hutvā upāyakusalatāya sukhaṃ paṭilabhati.
Tadatthadīpanatthaṃ
     yassete caturo dhammā    vānarinda yathā tava
     alametehi ambehi       jambūhi panasehi cāti
ādīni jātakāni kathetabbāni. Asussūsanti paṇḍitapuggale
apayirupāsanto asuṇanto. Bahussutaṃ anāgammāti tassa asaddahanto.
Dhammaṭṭhanti sabhāvakāraṇe ṭhitaṃ. Avinibbhajanti atthānatthaṃ
kāraṇākāraṇaṃ anogāhanto atīrento na koci paññaṃ adhigacchati tātāti.
Dhammavibhaṅgaññūti dasakusalakammapathavibhaṅgakusalo. Kāluṭṭhāyīti viriyaṃ
kātuṃ yuttakāle viriyassa kārako. Anuṭṭhahatīti tasmiṃ tasmiṃ kāle
taṃ taṃ kiccaṃ karoti. Tassāti tassa puggalassa kammaphalaṃ samijjhati
nipphajjati. Anāyatanasīlassāti anāyatanaṃ vuccati lābhayasasukhānaṃ
anākaro dussīlyakammaṃ taṃsīlassa tena dussīlyakammena samannāgatassa
anāyatanabhūtameva dussīlapuggalaṃ sevantassa kusalassa kammassa

---------------------------------------------------------------------------------------------
page352.
Karaṇakāle nibbindiyakārissāti nibbinditvā ukkaṇṭhitvā karontassa.
Evarūpassa tāta puggalassa kammānaṃ attho sammā na vipaccati na
sampajjati tīṇi kulaggāni cha kāmasaggāni na upanetīti attho.
Ajjhattañcāti attano niyakajjhattaṃ aniccabhāvanādivasena payuttassa.
Tathāyatanasevinoti tatheva sīlavante puggale sevamānassa. Vipaccatīti
sampajjati mahantaṃ yasaṃ deti. Yogappayogasaṅkhātanti yoge
yuñjitabbayuttake kāraṇe payogakoṭṭhāsabhūtaṃ paññaṃ. Sambhatassāti
rāsīkatassa dhanassa anurakkhanaṃ. Tāni tvanti etāni ca dve purimāni
ca mayā vuttakāraṇāni sabbāni tāta sevassu mayā vuttaṃ ovādaṃ
hadaye katvā attano ghare dhanaṃ rakkha. Mā akammāya randhayīti
ayuttena akāraṇena mā randhayi taṃ dhanaṃ mā jhāpayi mā
nāsayi. Kiṃkāraṇā. Akammunāti ayuttakammakaraṇena dummedho
puggalo sakaṃ dhanaṃ nāsetvā pacchā duggato. Naḷāgāraṃva sīdatīti
yathā naḷāgāraṃ mūlato paṭṭhāya jīramānaṃ appatiṭṭhaṃ patati evaṃ
akāraṇena dhanaṃ nāsetvā apāyesu nibbattati.
     Evaṃpi bodhisatto ettakena ṭhānena pañca balāni vaṇṇetvā
paññābalaṃ ukkhipitvā candamaṇḍalaṃ pariharanto viya kathetvā
idāni dasahi gāthāhi rañño ovādaṃ dento āha
        dhammañcara mahārāja     mātāpitūsu khattiya
        idha dhammañcaritvāna     rāja saggaṃ gamissasi.

---------------------------------------------------------------------------------------------
page353.
        Dhammañcara mahārāja     puttadāresu khattiya
        idha dhammañcaritvāna     rāja saggaṃ gamissasi.
        Dhammañcara mahārāja     mittāmaccesu khattiya
        idha dhammañcaritvāna     rāja saggaṃ gamissasi.
        Dhammañcara mahārāja     bāhanesu balesu ca
        idha dhammañcaritvāna     rāja saggaṃ gamissasi.
        Dhammañcara mahārāja     gāmesu nigamesu ca
        idha dhammañcaritvāna     rāja saggaṃ gamissasi.
        Dhammañcara mahārāja     raṭṭhesu janapadesu ca
        idha dhammañcaritvāna     rāja saggaṃ gamissasi.
        Dhammañcara mahārāja     samaṇe brāhmaṇesu ca
        idha dhammañcaritvāna     rāja saggaṃ gamissasi.
        Dhammañcara mahārāja     migapakkhīsu khattiya
        idha dhammañcaritvāna     rāja saggaṃ gamissasi.
        Dhammañcara mahārāja     dhammo ciṇṇo sukhāvaho
        idha dhammañcaritvāna     rāja saggaṃ gamissasi.
        Dhammañcara mahārāja     indā devā sabrahmakā
        suciṇṇena divaṃ pattā    mā dhammaṃ rāja pamādoti.
     Tattha paṭhamagāthāya tāva. Idha dhammanti mātupaṭṭhānapitupaṭṭhānadhammaṃ.
Taṃ kālasseva vuṭṭhāya mukhodakadantakaṭṭhāni ādiṃ katvā

---------------------------------------------------------------------------------------------
page354.
Sabbasarīrakiccapariharaṇaṃ karontova pūrehīti vadati. Puttadāresūti
puttadhītaro tāva pāpā nivāretvā kalyāṇe nivesento sippaṃ
uggaṇhāpento vayappattakāle paṭirūpakulavayena āvāhavivāhaṃ karonto
samaye dhanaṃ dento puttesu dhammaṃ carati nāma. Bhariyaṃ sammānento
anaticaranto issariyaṃ vossajjento alaṅkāraṃ anuppadento dāresu
dhammaṃ carati nāma. Mittāmaccesūti mittāmacce catūhi saṅgahavatthūhi
saṅgaṇhanto avisaṃvādento etesu dhammañcarati nāma. Bāhanesu
balesu cāti hatthiassādīnaṃ vāhanānaṃ balakāyassa ca dātabbayuttakaṃ
dento sakkāraṃ karonto hatthiassādayo mahallakakāle kammesu
ayojento tesu dhammaṃ carati nāma. Gāmesu nigamesu cāti
gāmanigamavāsino daṇḍabalīhi apīḷentova tesu dhammaṃ carati nāma.
Raṭṭhesu janapadesu cāti raṭṭhañca janapadañca akāraṇena kilamanto
hitacittaṃ apaccupaṭṭhapento tattha adhammañcarati nāma. Apīḷento
pana hitacittena pattharanto tattha dhammañcarati nāma. Samaṇe
brāhmaṇesu cāti tesaṃ cattāro paccaye dentova tesu dhammañcarati
nāma. Migapakkhīsu cāti sabbacatuppadasakuṇānaṃ abhayaṃ dento tesu
dhammañcarati nāma. Dhammo ciṇṇoti samacariyadhammo ciṇṇo
nisammacariyadhammo ciṇṇo. Sukhāvahoti tīsu kulasampadāsu chasu
kāmasaggesu ca sukhaṃ āvahati. Suciṇṇenāti idha ciṇṇena
kāyasucaritādinā suciṇṇena. Divaṃ pattāti devalokabrahmalokasaṅkhātaṃ
divaṃ gatā tattha dibbasampattilābhino jātā. Mā dhammaṃ

---------------------------------------------------------------------------------------------
page355.
Rāja pamādoti tasmā tvaṃ mahārāja jīvitaṃ jahantopi dhammaṃ mā
pamajjāti.
     Evaṃ dasadhammacariyagāthāyo vatvā uttariṃpi ovadanto
osānagāthaṃ āha
        tattheva te vattapadā     esāva anusāsanī
        sappaññasevi kalyāṇī      samattaṃ sāma taṃ vidūti.
     Tattha tattheva te vattapadāti idaṃ purimanayeneva yojetabbaṃ.
Sappaññasevi kalyāṇī samattaṃ sāma taṃ vidūti mahārāja taṃ mayā vuttaṃ
ovādaṃ tvaṃ niccakālaṃ sappaññapuggalaṃ sevī kalyāṇaguṇasamannāgato
hutvā samattaṃ paripuṇṇaṃ sāmaṃ vidū attapaccakkhatova jānitvā
yathānusiṭṭhaṃ paṭipajjāhi.
     Evaṃ mahāsatto ākāsagaṅgaṃ otārento viya buddhalīlāya
dhammaṃ desesi. Mahājano mahāsakkāraṃ akāsi sādhukārasahassāni
adāsi. Rājā tuṭṭho amacce āmantetvā pucchi bhonto
amaccā mama puttena taruṇajambuphalasamānatuṇḍena jambukapaṇḍitena
evaṃ kathentena kena kattabbaṃ kiccaṃ katanti. Senāpatinā devāti.
Tenahissa senāpatiṭṭhānaṃ dammīti jambukaṃ ṭhānantare ṭhapesi. So
tato paṭṭhāya senāpatiṭṭhāne ṭhatvā pitukammāni akāsi. Tiṇṇaṃ
sakuṇānaṃ mahanto sakkāro ahosi. Tayopi janā rañño
atthañca dhamamañca anusāsiṃsu. Mahāsattassa ovāde ṭhatvā rājā
dānādīni puññāni katvā saggaparāyano ahosi. Amaccā rañño

---------------------------------------------------------------------------------------------
page356.
Sarīrakiccaṃ katvā sakuṇānaṃ ārocetvā sāmi jambukasakuṇa rājā
tumhākaṃ chattaṃ ussāpetabbaṃ akāsīti vadiṃsu. Mahāsatto na
mayhaṃ rajjenattho tumhe appamattā kārethāti mahājanaṃ sīlesu
patiṭṭhapetvā evaṃ vinicchayaṃ pavatteyyāthāti vinicchayadhammaṃ
suvaṇṇapaṭṭe likhāpetvā araññaṃ pāvisi. Tassovādo
cattālīsavassasahassāni pavattati.
     Satthā rañño ovādavasena imaṃ dhammadesanaṃ desetvā jātakaṃ
samodhānesi tadā rājā ānando ahosi kuṇḍalinī uppalavaṇṇā
ahosi vessantaro sārīputto ahosi tadā rājaamaccā
buddhaparisā ahesuṃ jambukasakuṇo pana ahamevāti.
                   Tesakuṇajātakaṃ niṭṭhitaṃ.
                         Paṭhamaṃ.
                    --------------
                       Sarabhaṅgajātakaṃ
     alaṅkatā kuṇḍalino suvatthāti idaṃ satthā jetavane viharanto
mahāmoggallānattherassa parinibbānaṃ ārabbha kathesi.
     Sārīputtatthero kira tathāgataṃ jetavane viharantaṃ parinibbānaṃ
anujānāpetvā gantvā nālandagāmake jātovarake parinibbāyi.
Tassa parinibbutabhāvaṃ sutvā satthā rājagahaṃ gantvā veḷuvane
vihāsi. Tadā mahāmoggallānatthero isigilipasse kāḷasilāyaṃ

---------------------------------------------------------------------------------------------
page357.
Viharati. So pana iddhibalena koṭippattabhāvena devacārikañca
ussadacārikañca carati. Devaloke buddhasāvakānaṃ mahantaṃ issariyaṃ
disvā ussadanirayesu ca titthiyasāvakānaṃ mahantaṃ dukkhaṃ disvā
manussalokaṃ āgantvā asuko upāsako asukā ca upāsikā
asukasmiṃ nāma devaloke nibbattitvā mahāsampattiṃ anubhavanti
titthiyasāvako asuko ca asuko ca nirayādīsu asuke apāye nāma
nibbattoti manussānaṃ kathesi. Manussā sāsane pasīdanti titthiye
parivajjanti. Buddhasāvakānaṃ sakkāro mahanto ahosi. Titthiyānaṃ
sakkāro parihāyati. Te there āghāṭaṃ bandhitvā imasmiṃ
jīvante amhākaṃ upaṭṭhākā bhijjanti sakkāro ca parihāyati.
Māressāma nanti. Therassa māraṇatthaṃ samaṇakuttassa nāma
corassa sahassaṃ adaṃsu. So theraṃ māressāmīti mahantena parivārena
saddhiṃ kāḷasilāyaṃ agamāsi. Thero taṃ āgacchantaṃ disvāva iddhiyā
uppatitvā pakkāmi. Coro taṃ divasaṃ theraṃ disvā nivattetvā
punadivasepi punadivasepīti cha divase agamāsi. Theropi tatheva iddhiyā
pakkāmi. Sattame pana divase therassa pubbe kataṃ aparāparavedanīyakammaṃ
okāsaṃ labhati. So kira pubbe bhariyāya vacanaṃ gahetvā
mātāpitaro māretukāmo yānakena araññaṃ netvā corānaṃ uṭṭhitākāraṃ
katvā mātāpitaro potheti paharati ca. Te cakkhudubbalatāya
rūpadassanarahitā taṃ attano puttaṃ asañjānantā corā eteti
saññāya tāta asukā nāma corā no ghāṭenti tvaṃ

---------------------------------------------------------------------------------------------
page358.
Paṭikkamāhīti tassevatthāya parideviṃsu. So cintesi ime mayā pothiyamānāpi
mayhaṃyevatthāya paridevanti ayuttaṃ kammaṃ karomīti. Atha ne
assāsetvā corānaṃ palāyanākāraṃ dassetvā tesaṃ hatthapāde
sambāhetvā ammatātā mā bhāyittha corā palātāti vatvā
puna attano gehameva ānesi.
     Taṃ kammaṃ ettakaṃ kālaṃ okāsaṃ alabhitvā bhasmapaṭicchanno
aggirāsi viya ṭhatvā imaṃ antimasarīraṃ upadhāvitvā gaṇhi. Yathā
hi pana sunakhaluddakena migaṃ disvā sunakho visajjito migaṃ
anubandhitvā yasmiṃ ṭhāne pāpuṇāti tasmiṃyeva gaṇhāti evaṃ idaṃ
kammaṃ yasmiṃ ṭhāne okāsaṃ labhati tasmiṃ vipākaṃ deti. Tena
mutto nāma natthi. Thero attano katakammassa ākaḍḍhanabhāvaṃ
ñatvā na apagañchi. Thero tassa nissandena ākāse uppatituṃ
nāsakkhi. Nandopanandadamanasamatthavejayantakampanasamatthāpissa iddhi
kammabalena dubbalattaṃ pattā. Coro theraṃ gahetvā therassa
aṭṭhīni taṇḍulakkhandhamattāni karonto bhinditvā saṃcuṇṇitvā
palālapiṭṭhakakaraṇannāma katvā matoti saññāya ekasmiṃ gumbapiṭṭhe
khipitvā saparivāro pakkāmi. Theropi satiṃ paṭilabhitvā satthāraṃ
vanditvā parinibbāyissāmīti cintetvā sarīraṃ jhānaveṭhanena veṭhetvā
thiraṃ katvā ākāsaṃ uppatitvā ākāsena satthu santikaṃ gantvā
satthāraṃ vanditvā bhante āyusaṅkhāro me ossaṭṭho
parinibbāyissāmīti āha. Parinibbāyissasi moggallānāti. Āma

---------------------------------------------------------------------------------------------
page359.
Bhanteti. Kattha gantvāti. Kāḷasilāpaṭṭe bhanteti. Tenahi
moggallāna mayhaṃ dhammaṃ kathetvā yāhi tādisassa hi sāvakassa
idāni dassanaṃ natthīti. So evaṃ karissāmi bhanteti satthāraṃ
vanditvā tālappamāṇaṃ ākāse uppatitvā parinibbānadivase
sārīputtatthero viya nānappakārā iddhiyo katvā dhammaṃ kathetvā
satthāraṃ vanditvā kāḷasilāyaṃ aṭaviyaṃ parinibbāyi. Taṃ khaṇaññeva
cha devalokā ekakolāhalā ahesuṃ amhākaṃ kira ācariyo
parinibbutoti dibbagandhamālāvāsadhūpacandanacuṇṇe ceva nānādārūni
ca gahetvā āgamiṃsu. Ekūnasatarattacandanacitakā ahosi. Satthā
therassa santike ṭhatvā sarīranikkhepaṃ kāresi. Āhaḷanassa samantato
yojanamatte padese pupphavassaṃ vassi. Devānaṃ antare manussā
manussānamantare devā ahesuṃ. Yathānukkamena devānamantare yakkhā
tiṭṭhanti. Yakkhānamantare gandhabbā tiṭṭhanti. Gandhabbānamantare
nāgā tiṭṭhanti. Nāgānamantare venateyyā tiṭṭhanti.
Venateyyānamantare kinnarā tiṭṭhanti. Kinnarānamantare kiṃpurisā tiṭṭhanti.
Kiṃpurisānamantare chattā tiṭṭhanti. Chattānamantare suvaṇṇacāmarā
tiṭṭhanti. Suvaṇṇacāmarānamantare dhajā tiṭṭhanti. Dhajānamantare
paṭākā tiṭṭhanti. Satta divasāni sādhukīḷaṃ kīḷiṃsu. Satthā therassa
dhātuṃ gāhāpetvā veḷuvanadvārakoṭṭhake cetiyaṃ kārāpesi.
     Tadā dhammasabhāyaṃ kathaṃ samuṭṭhāpesuṃ āvuso sārīputtatthero
tathāgatassa santike aparinibbutattā buddhānaṃ santike mahantaṃ

---------------------------------------------------------------------------------------------
page360.
Sammānaṃ na labhi mahāmoggallānatthero buddhānaṃ samīpe parinibbutattā
mahāsammānaṃ labhatīti. Satthā āgantvā kāyanuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave moggallāno idāneva mama santikā sammānaṃ
labhi pubbepi labhiyevāti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
purohitassa brāhmaṇiyā kucchismiṃ paṭisandhiṃ gaṇhitvā dasamāsaccayena
paccūsasamaye mātukucchito nikkhami. Tasmiṃ khaṇe dvādasayojanike
bārāṇasinagare sabbāvudhāni pajjaliṃsu. Purohito puttassa jātakkhaṇe
bahi nikkhamitvā ākāsaṃ olokento nakkhattayogaṃ disvā iminā
nakkhattena jātattā esa kumāro sakalajambūdīpe dhanuggahānaṃ aggo
bhavissatīti ñatvā kālasseva rājakulaṃ gantvā rājānaṃ sukhasayitabhāvaṃ
pucchi. Kuto ācariya sukhaṃ ajja sakalanivesane āvudhāni pajjalitānīti
vutte mā bhāyi deva na tumhākaṃ nivesaneyeva sakalanagarepi
pajjaliṃsuyeva ajja amhākaṃ gehe kumārassa jātattā evaṃ
ahosīti. Ācariya evaṃ jātakumārassa pana kiṃ bhavissatīti. Na
kiñci mahārāja so pana sakalajambūdīpe dhanuggahānaṃ aggo
bhavissatīti. Sādhu ācariya tenahi naṃ paṭijaggitvā vayappattakāle
amhākaṃ dadeyyāsīti vatvā khīramūlaṃ tāva sahassaṃ dāpesi.
Purohito taṃ gahetvā nivesanaṃ gantvā brāhmaṇiyā datvā
puttassa nāmagahaṇadivase jātakkhaṇe āvudhānaṃ pajjalitattā jotipālotissa

---------------------------------------------------------------------------------------------
page361.
Nāmaṃ akāsi. So mahantena parivārena vaḍḍhamāno
soḷasavassakāle uttamarūpadharo ahosi. Athassa pitā sarīrasampattiṃ
oloketvā sahassaṃ datvā tāta takkasilaṃ gantvā disāpāmokkhassa
santike sippaṃ uggaṇhāhīti āha. So sādhūti sampaṭicchitvā
ācariyabhāgaṃ gahetvā mātāpitaro vanditvā tattha gantvā sahassaṃ
datvā sippaṃ paṭṭhapetvā sattāheneva nipphattiṃ pāpuṇi. Athassa
ācariyo tussitvā attano santakaṃ khaggaratanaṃ sandhiyuttaṃ
meṇḍakasiṅgadhanuṃ sandhiyuttaṃ tuṇḍisaraṃ attano sannāhakañcukaṃ uṇhīsañca
datvā tāta jotipāla ahaṃ mahallako idāni tvaṃ ime
māṇavake sikkhāpehīti pañcasate māṇavakepi tasseva niyyādesi.
Bodhisatto sabbaṃ upakaraṇaṃ gahetvā ācariyaṃ vanditvā bārāṇasimeva
āgantvā mātāpitaro passitvā aṭṭhāsi.
     Atha naṃ vanditvā ṭhitaṃ pitā avoca uggahitante tāta
sippanti. Āma tātāti. So tassa vacanaṃ sutvā rājakulaṃ
gantvā putto me deva sippaṃ sikkhitvā āgato kiṃ karoti
devāti āha. Ācariya amhe upaṭṭhahatūti. Paribbayamassa jānatha
devāti. So devasikaṃ devasikaṃ sahassaṃ labhatūti. So sādhūti
sampaṭicchitvā gehaṃ gantvā kumāraṃ pakkosāpetvā tāta tvaṃ
rājānaṃ upaṭṭhahāti āha. So tato paṭṭhāya devasikaṃ devasikaṃ sahassaṃ
labhitvā rājānaṃ upaṭṭhahi. Rājapādamūlikā ujjhāyiṃsu mayaṃ

---------------------------------------------------------------------------------------------
page362.
Jotipālena katakammaṃ na passāma devasikaṃ devasikaṃ sahassaṃ gaṇhati
mayamassa sippaṃ passitukāmāti. Rājā tesaṃ vacanaṃ sutvā purohitassa
kathesi. Purohito sādhu devāti sampaṭicchitvā puttassa ārocesi.
So sādhu tāta ito sattame divase dassessāmi sippaṃ apica
rājā attano vijite dhanuggahe sannipātāpetūti āha. Purohito
taṃ sutvā gantvā rañño tamatthaṃ ārocesi. Nagare rājā
bheriñcārāpetvā dhanuggahe sannipātāpesi. Saṭṭhisahassā dhanuggahā
sannipatiṃsu. Rājā tesaṃ sannipatitabhāvaṃ ñatvā nagaravāsino
jotipālassa sippaṃ passantūti bheriñcārāpetvā rājaṅgaṇaṃ sajjāpetvā
mahājanaparivuto pallaṅkavare nisīditvā dhanuggahe pakkosāpetvā
jotipālo āgacchatūti pesesi. So ācariyena dinnaṃ dhanutuṇḍisaraṃ
sannāhakañcukaṃ uṇhīsañca nivāsanantare ṭhapetvā khaggaṃ gāhāpetvā
pakativesena rañño santikaṃ gantvā ekamantaṃ aṭṭhāsi. Dhanuggahā
jotipālo kira dhanusippaṃ dassetuṃ āgato dhanuṃ agahetvā pana
āgato amhākaṃ hatthato dhanuṃ gahetukāmo bhavissati nāssa
dassāmāti katikaṃ kariṃsu. Rājā jotipālaṃ āmantetvā sippaṃ
dassehīti āha. So sāṇiṃ parikkhipāpetvā antosāṇiyaṃ ṭhito
sāṭakaṃ apanetvā sannāhakañcukaṃ pavesetvā uṇhīsaṃ sīse paṭimuñcitvā
meṇḍakasiṅgadhanumhi pabālavaṇṇaṃ jiyaṃ āropetvā tuṇḍisaraṃ piṭṭhe
bandhitvā khaggaṃ vāmato katvā vajiraggaṃ nārācaṃ nakhapiṭṭhena parivattento
sāṇiṃ vivaritvā paṭhaviṃ bhinditvā alaṅkatanāgakumāro viya nikkhamitvā

---------------------------------------------------------------------------------------------
page363.
Gantvā rañño apacitiṃ dassetvā aṭṭhāsi. Taṃ disvā mahājanā
vagganti nadanti appoṭhenti. Rājā dassehi jotipāla sippanti
āha. Deva tumhākaṃ dhanuggahesu akkhaṇavedhibālavedhisaddavedhisaravedhino
cattāro dhanuggahe pakkosāpehīti. Rājā pakkosāpesi.
     Mahāsatto rājaṅgaṇe caturassaparicchedabbhantare maṇḍapaṃ katvā
catūsu kaṇṇesu cattāro dhanuggahe ṭhapetvā ekekassa tiṃsatiṃsa
kaṇḍasahassāni dāpetvā ekekassa santike kaṇḍadāyake ṭhapetvā
sayaṃ vajiraggaṃ nārācaṃ gahetvā maṇḍapamajjhe ṭhatvā mahārāja
ime cattāro dhanuggahā ekappahāreneva sare khipitvā maṃ
vijjhantu ahaṃ etehi khittakaṇḍāni nivāressāmīti āha. Rājā
evaṃ karothāti āṇāpesi. Dhanuggahā āhaṃsu mahārāja mayaṃ
dhanuggahā akkhaṇavedhibālavedhisaddavedhisaravedhino jotipālo
taruṇadārako na mayaṃ vijjhissāmāti. Mahāsatto sace sakkotha
vijjhatha manti āha. Te sādhūti sampaṭicchitvā ekappahāreneva
kaṇḍāni khipiṃsu. Mahāsatto tāni tāni nārācena paharitvāna
yathā vā tathā vā pātesi. Bodhikoṭṭhakaṃ pana parikkhipanto viya
tālena tālaṃ vālena vālaṃ daṇḍena daṇḍaṃ vājena vājaṃ anatikkamanto
khipitvā saragabbhaṃ akāsi. Dhanuggahānaṃ kaṇḍāni khīṇāni. So
tesaṃ khīṇabhāvaṃ ñatvā saragabbhaṃ avināsentova uppatitvā gantvā
rañño santike aṭṭhāsi. Mahājano vagganto nadanto appoṭhento
selento accharaṃ paharanto mahākolāhalaṃ katvā vatthābharaṇāni

---------------------------------------------------------------------------------------------
page364.
Khipi. Evaṃ rāsibhūtaṃ aṭṭhārasakoṭisaṃkhyaṃ dhanaṃ ahosi. Atha naṃ
rājā pucchi kiṃ sippaṃ nāmetaṃ jotipālāti. Sarapaṭibāhanaṃ nāma
devāti. Aññe evaṃ jānantā atthīti. Sakalajambūdīpe maṃ
ṭhapetvā añño natthi devāti. Aparaṃ dassehi tātāti vadati.
Deva sace ete tāva catūsu koṇesu ṭhatvā cattāropi janā maṃ
vijjhituṃ nāsakkhiṃsu ahaṃ panete catūsu koṇesu ṭhite ekeneva
sarena vijjhissāmīti. Dhanuggahā ṭhātuṃ na vissahiṃsu.
     Mahāsatto catūsu koṇesu catasso kadaliyo ṭhapāpetvā
nārācapokkhe 1- rattasuttakaṃ bandhitvā ekaṃ kadaliṃ sandhāya khipi.
Nārāco taṃ kadaliṃ vijjhitvā tato dutiyaṃ tato tatiyaṃ tato catutthaṃ
tato paṭhamaṃ viddhameva vijjhitvā puna hattheyeva patiṭṭhahi. Kadaliyo
suttaparikkhittā aṭṭhaṃsu. Mahājano unnādasahassāni pavattesi.
Rājā kiṃ sippaṃ nāmetaṃ tātāti. Cakkaviddhaṃ nāma devāti. Aparaṃpi
dassehi tātāti. Mahāsatto saralaṭṭhiṃ nāma sararajjuṃ nāma saraveṇiṃ
nāma dassesi sarapāsādaṃ nāma saramaṇḍapaṃ nāma sarasopānaṃ nāma
saramaṇḍalaṃ nāma sarapākāraṃ nāma saravanaṃ nāma sarapokkharaṇiṃ nāma
sarapadumaṃ nāma sarapupphaṃ nāma pupphāpesi saravassaṃ nāma vassāpesi.
Iti aññehi asādhāraṇāni imāni dvādasa sippāni dassetvā
puna aññehi asādhāraṇāniyeva satta mahākāye padālesi.
Aṭṭhaṅgulabahalaṃ udumbarapadaraṃ vijjhi caturaṅgulabahalaṃ asanapadaraṃ duvaṅgulabahalaṃ
@Footnote: 1. nārācapuṅkhake. nārācapokhetipi.

---------------------------------------------------------------------------------------------
page365.
Tāmbapaṭṭaṃ ekaṅgulabahalaṃ ayapaṭṭaṃ ekābaddhaṃ phalakasataṃ vijjhi.
Palālasakaṭavālukasakaṭapadarasakaṭānaṃ purimabhāgena saraṃ khipitvā pacchābhāgena
nikkhamāpesi. Pacchābhāgena saraṃ khipitvā purimabhāgena nikkhamāpesi.
Udake catuusabhaṃ thale aṭṭhausabhaṃ ṭhānaṃ kaṇḍaṃ pesesi. Vātiṅgaṇasaññāya
usabhamatthake bālaṃ vijjhi. Tassa ettakāni sippāni dassentasseva
suriyo atthaṅgato. Athassa rājā senāpatiṭṭhānaṃ paṭijānetvā
jotipāla ajja vikālo sve senāpatiṭṭhānasakkāraṃ gaṇhissasi
kesamassuṃ kāretvā nahātvā ehīti taṃ divasaṃ paribbayatthāya
satasahassaṃ adāsi.
     Mahāsatto mayhaṃ iminā attho natthīti aṭṭhārasakoṭisaṃkhyaṃ
dhanaṃ sāmikānaṃyeva datvā mahantena parivārena nahāyituṃ gantvā
kesamassuṃ kāretvā nahātvā sabbālaṅkārapaṭimaṇḍito anopamāya
siriyā pavesanaṃ pavisitvā nānaggarasabhojanaṃ bhuñjitvā sirisayanaṃ
abhiruhitvā nipanno dve yāme sayitvā pacchimayāme pabuddho
uṭṭhāya pallaṅkaṃ ābhujitvā sayanapiṭṭhe nisinnova attano sippassa
ādimajjhapariyosānaṃ olokento mama sippassa āditova paramāraṇaṃ
paññāyati majjhe kilesaparibhogo pariyosāne nirayamhi paṭisandhi
pāṇātipāto hi kilesaparibhogesu ca adhimattappamādo niraye paṭisandhiṃ
deti raññā mayhaṃ mahantaṃ senāpatiṭṭhānaṃ dinnaṃ mahantaṃ me
issariyaṃ bhavissati bhariyā ca puttadhītaro ca bahū bhavissanti
kilesavatthu kho pana vepullaṃ gataṃ duccajaṃ hoti idāneva nikkhamitvā

---------------------------------------------------------------------------------------------
page366.
Ekakova araññaṃ pavisitvā isipabbajjaṃ pabbajituṃ yuttaṃ mayhanti
mahāsayanato vuṭṭhāya kiñci ajānāpento pāsādā oruyha
aggadvārena nikkhamitvā ekakova araññaṃ pavisitvā godhāvarīnadītīre
tiyojanikaṃ kapiṭṭhavanaṃ sandhāya pāyāsi. Tassa nikkhantabhāvaṃ ñatvā
sakko vissakammaṃ pakkosāpetvā tāta jotipālo abhinikkhamanaṃ
nikkhanto mahāsamāgamo bhavissati godhāvarīnadītīre kapiṭṭhavane assamaṃ
māpetvā pabbajitaparikkhāre ca paṭiyādehīti āha. So tathā
akāsi.
     Mahāsatto taṃ ṭhānaṃ patvā ekapadikamaggaṃ disvā pabbajitānaṃ
vasanaṭṭhānena bhavitabbanti tena maggena tattha gantvā kiñci apassanto
paṇṇasālaṃ pavisitvā pabbajitaparikkhāre disvā sakko devarājā
mama nikkhantabhāvaṃ aññāsi maññeti cintetvā sāṭake apanetvā
rattavākacīraṃ nivāsetvā ca pārupetvā ca ajinacammaṃ ekaṃsaṃ akāsi
jaṭāmaṇḍalaṃ bandhitvā khārikājaṃ aṃse katvā kattaradaṇḍaṃ gahetvā
paṇṇasālato nikkhamitvā caṅkamaṃ āruyha katipayavāre aparāparaṃ
caṅkamitvā pabbajjāsiriyā upasobhayamāno kasiṇaparikammaṃ katvā
pabbajitakālato paṭṭhāya sattame divase aṭṭhasamāpattiyo
pañcābhiññāyo nibbattetvā uñchācariyāya vanamūlaphalāhāro ekakova
vihāsi. Mātāpitaro mittasuhajjādayo ñātivaggāpissa taṃ apassantā
rodantā paridevantā vicaranti.
     Atheko vanacarako araññaṃ pavisitvā kapiṭṭhaassamapade nisinnaṃ

---------------------------------------------------------------------------------------------
page367.
Mahāsattaṃ disvā taṃ sañjānitvā tena saddhiṃ paṭisanthāraṃ katvā
nagaraṃ gantvā tassa mātāpitūnaṃ ārocesi. Te rañño
ārocesuṃ. Rājā etha taṃ passissāmāti tassa mātāpitaro gahetvā
mahājanaparivuto vanacarakena desitena maggena godhāvarīnadītīraṃ pāpuṇi.
Bodhisatto nadītīraṃ āgantvā ākāse nisinno dhammaṃ desetvā
te sabbe assamaṃ pavesetvā tatrāpi tesaṃ ākāse nisinnova
kāmesu ādīnavaṃ pakāsetvā dhammaṃ desesi. Rājānaṃ ādiṃ katvā
sabbeva pabbajiṃsu. Bodhisatto isigaṇaparivuto tattheva vasi.
Athassa tattha vasitabhāvo sakalajambūdīpe pākaṭo ahosi. Aññe
rājāno raṭṭhavāsīhi saddhiṃ āgantvā tassa santike pabbajiṃsu.
Samāgamo mahā ahosi. Anupubbena anekasatasahassaparisā ahosi.
Yo kāmavitakkaṃ vā byāpādavitakkaṃ vā vihiṃsāvitakkaṃ vā vitakketi
mahāsatto tattha gantvā tassa purato ākāse nisīditvā dhammaṃ
desesi kasiṇaparikammaṃ ācikkhi. Tassovāde ṭhatvā aṭṭhasamāpattiyo
uppādetvā jhānanipphattiṃ pattā. Sālissaro meṇḍissaro pabbato
kāladevalo kīsavaccho anusisso nāradoti satta jeṭṭhantevāsino
ahesuṃ. Aparabhāge kapiṭṭhaassamo paripūri. Isigaṇassa vasanokāso
nappahoti.
     Atha mahāsatto sālissaraṃ āmantetvā sālissara ayaṃ
assamo isigaṇassa nappahoti tvaṃ imaṃ isigaṇaṃ gahetvā mejjharañño
kira vijite lambacūlakanigamaṃ upanissāya vasāhīti āha.

---------------------------------------------------------------------------------------------
page368.
So sādhūti tassa vacanaṃ sampaṭicchitvā anekasahassaisigaṇaṃ gahetvā
tattha gantvā vāsaṃ kappesi. Manussesu āgantvā pabbajantesu
puna assamo paripūri. Bodhisatto meṇḍissaraṃ āmantetvā
meṇḍissara tvaṃ imaṃ isigaṇaṃ ādāya suraṭṭhajanapadassa sīmantare
sātodakā nāma nadī atthi tassā tīre vasāhīti uyyojesi.
Eteneva upāyena tatiyavāre pabbataṃ āmantetvā pabbata tvaṃ
mahāaṭaviyaṃ añjanapabbato nāma atthi tamupanissāya vasāhīti
pesesi. Catutthavāre kāladevalaṃ āmantetvā kāladevala tvaṃ
dakkhiṇāpathe avantiraṭṭhe ghanaselapabbato nāma atthi tamupanissāya
vasāhīti pesesi. Puna kapiṭṭhaassamo paripūri. Pañcasu ṭhānesu
anekasatasahassā isigaṇā ahesuṃ. Kīsavaccho pana mahāsattaṃ
āpucchitvā daṇḍakīrañño vijite kumbhavatīnagare senāpatiṃ upanissāya
uyyāne vihāsi. Nārado majjhimadese añjanagirināmake pabbate
pabbatajālantare vihāsi. Anusisso pana mahāsattassa santikeyeva
ahosi.
     Tasmiṃ kāle daṇḍakīrājā ekaṃ laddhasakkāraṃ gaṇikaṃ ṭhānā
cāvesi. Sā attano dhammatāya vicarantī uyyānaṃ gantvā
kīsavacchatāpasaṃ disvā ayaṃ kāḷakaṇṇī bhavissati imassa sarīre
kaliṃ pavāhetvā nahātvā gamissāmīti dantakaṭṭhaṃ khāditvā sabbapaṭhamaṃ
tassūpari bahalakheḷaṃ niṭṭhubhantī kīsavacchatāpasassa jaṭantare niṭṭhubhitvā
dantakaṭṭhaṃpissa sīseyeva khipitvā sayaṃ sīsaṃ nahāyitvā gatā.

---------------------------------------------------------------------------------------------
page369.
Tato rājāpi taṃ saritvā pākatikameva akāsi. Sā mohamuḷhā
hutvā kāḷakaṇṇisarīre kaliṃ pavāhetvā maṃpi rājā puna ṭhāne
ṭhapesi mayā yaso laddhoti saññamakāsi. Tato na cirasseva
rājā purohitaṃ ṭhānato cāvesi. So tassā santikaṃ gantvā
tvaṃ kena kāraṇena puna ṭhānaṃ labhasīti pucchi. Atha sā rājuyyāne
kāḷakaṇṇisarīre kalissa pavāhitattāti ārocesi. Purohito
gantvā tatheva tassa sarīre kaliṃ pavāhesi. Taṃpi rājā puna
ṭhāne ṭhapesi.
     Athassa aparabhāge paccanto kuppito. So senāṅgaparivuto
yuddhāya nikkhami. Atha naṃ mohamuḷho purohito mahārāja kiṃ
tumhe jayaṃ icchatha udāhu parājayanti pucchitvā jayanti vutte
tenahi rājuyyāne kāḷakaṇṇī vasati tassa sarīre kaliṃ pavāhetvā
yāhīti. So tassa kathaṃ gahetvā ye mayā saddhiṃ gacchantā
uyyāne kāḷakaṇṇisarīre kalī pavāhentūti vatvā uyyānaṃ pavisitvā
dantakaṭṭhaṃ khāditvā sabbapaṭhamaṃ sayameva tassa jaṭantare kheḷañca
dantakaṭṭhañca khipitvā sīsaṃ nahāyi. Balakāyopi tassa tathā
akāsi. Tasmiṃ pakkante senāpati āgantvā tāpasaṃ disvā
dantakaṭṭhādīni haritvā sādhukaṃ nahāpetvā bhante rañño kiṃ
bhavissatīti pucchi. Āvuso mayhaṃ manopadoso natthi devatā
pana kuppitā ito sattame divase sakalaraṭṭhaṃ araṭṭhakaṃ karissati
tvaṃ sīghaṃ palāyitvā aññattha gacchāhīti. So bhītatasito gantvā

---------------------------------------------------------------------------------------------
page370.
Rañño ārocesi. Rājā tassa vacanaṃ sutvā na gaṇhi. So
nivattitvā attano gehaṃ gantvā puttadāraṃ ādāya palāyitvā
aññaṃ raṭṭhaṃ agamāsi. Sarabhaṅgasatthā taṃ kāraṇaṃ ñatvā dve
taruṇatāpase pesetvā kīsavacchaṃ mañcasivikāya ākāsena ānāpesi.
Rājā yujjhitvā core gahetvā nagarameva paccāgami. Tasmiṃ
āgate devatā paṭhamaṃ devaṃ vassāpayiṃsu. Vassoghena sabbakuṇapesu
avaharantesu suddhabālukāvassaṃ vassi. Vālukāmatthake dibbapupphavassaṃ
vassi. Pupphamatthake māsakavassaṃ vassi. Māsakamatthake kahāpaṇavassaṃ
vassi. Kahāpaṇamatthake dibbābharaṇavassaṃ vassi. Manussā
somanassappattā hiraññasuvaṇṇābharaṇāni gaṇhituṃ ārabhiṃsu. Atha
nesaṃ sarīre sampajjalitaṃ nānappakāraṃ āvudhavassaṃ vassi. Manussā
khaṇḍākhaṇḍikaṃ chijjiṃsu. Atha nesaṃ upari mahantamahantāni
vītacchitaṅgārāni patiṃsu. Tesaṃ upari mahantamahantāni pajjalitapabbatakūṭāni
patiṃsu. Tesaṃ upari saṭṭhihatthaṭṭhānaṃ pūrayantaṃ sukhumavālukāvassaṃ
vassi. Evaṃ saṭṭhiyojanaṭṭhānaṃ araṭṭhaṃ ahosi. Tassa evaṃ
vinaṭṭhabhāvo sakalajambūdīpe pākaṭo ahosi.
     Atha tassa raṭṭhassa anantararaṭṭhādhipatino kāliṅgo aṭṭhako
bhīmarathoti tayo rājāno cintayiṃsu pubbe bārāṇasiyaṃ kalābukāsirājā
khantivāditāpase aparajjhitvā paṭhaviṃ paviṭṭhoti suyyati tathā
nālikīro rājā tāpase sunakhe khādāpetvā sahassabāhu ajjuno
ca aṅgīrasatāpase aparajjhitvā idāni daṇḍakīrājā kīsavacche

---------------------------------------------------------------------------------------------
page371.
Aparajjhitvā saha raṭṭhena vināsaṃ pattoti suyyati imesaṃ catunnaṃ
rājūnaṃ nibbattaṭṭhānaṃ mayaṃ na jānāma taṃ no ṭhapetvā sarabhaṅgasatthāraṃ
añño kathetuṃ samattho nāma natthi upasaṅkamitvā ime pañhe
pucchissāmāti. Te tayopi mahantena parivārena pañhapucchanatthāya
nikkhamiṃsu. Te pana asukopi nikkhantoti ajānantā ekakova
ahameva gacchāmīti maññanti. Tesaṃ godhāvarīnadito avidūre
samāgamo ahosi. Te rathehi otaritvā tayopi ekameva
rathaṃ abhiruhitvā godhāvarītīraṃ sampāpuṇiṃsu. Tasmiṃ khaṇe sakko
paṇḍukambalasilāsane nisinno satta pañhe cintetvā ime pañhe
ṭhapetvā sarabhaṅgasatthāraṃ añño sadevake loke kathetuṃ samattho
nāma natthi taṃ ime pañhe pucchissāmi imepi tayo rājāno
sarabhaṅgasatthāraṃ pañhe pucchituṃ godhāvarītīraṃ pattā etesaṃ pañhepi
ahameva pucchissāmīti dvīsu devalokesu devatāhi parivuto devalokā
otari. Taṃ divasameva kīsavaccho kālamakāsi. Tassa sarīrakiccaṃ
kātuṃ catūsu ṭhānesu anekasahassā isayo tattheva gantvā maṇḍapañca
kāretvā pañcasu ṭhānesu anekasahassā isigaṇā kīsavacchassa
tāpasassa sarīrassa candanacitakaṃ katvā sarīraṃ jhāpesuṃ. Āhaḷanassa
samantā aḍḍhayojanamatte ṭhāne dibbakusumavassaṃ vassi. Mahāsatto
tassa sarīranikkhepaṃ kāretvā assamaṃ pavisitvā tehi isigaṇehi
parivuto nisīdi. Tesaṃpi rājūnaṃ nadītīraṃ āgatakāle mahāsenābāhanaturiyasaddo
ahosi. Mahāsatto taṃ saddaṃ sutvā anusissaṃ tāpasaṃ

---------------------------------------------------------------------------------------------
page372.
Āmantetvā tāta tvaṃ gantvā tāva jānāhi kiṃ saddo
nāmesoti āha. So pānīyaghaṭaṃ ādāya tattha gantvā te
rājāno disvā pucchanavasena paṭhamaṃ gāthamāha
                alaṅkatā kuṇḍalino suvatthā
                veḷuriyamuttā tharukhaggabandhā
                rathesabhā tiṭṭhatha ke nu tumhe
                kathaṃ vo jānanti manussaloketi.
     Tattha veḷuriyamuttā tharukhaggabandhāti veḷuriyamaṇīhi ceva
muttālambakehi ca alaṅkatatharūhi khaggaratanehi samannāgatā. Tiṭṭhathāti
ekasmiṃ rathe tiṭṭhatha. Ke nūti ke nāma tumhe kathaṃ vo
sañjānantīti.
     Te tassa vacanaṃ sutvā rathā otaritvā vanditvā aṭṭhaṃsu.
Tesu aṭṭhakarājā tena saddhiṃ sallapanto dutiyaṃ gāthamāha
                ahamaṭṭhako bhīmaratho panāyaṃ
                kāliṅgarājā pana uggato ayaṃ
                susaññatānaṃ isīnaṃ dassanāya
                idhāgatā pucchitāyemha pañheti.
     Tattha uggatoti cando viya suriyo viya ca pākaṭo paññāto.
Susaññatānaṃ isīnanti bhante na mayaṃ vanakīḷādīnamatthāya āgatā
athakho kāyādīhi susaññatānaṃ sīlavantānaṃ isīnaṃ dassanāya idhāgatā.
Pucchitāyemha pañheti sarabhaṅgasatthāraṃ pañhe pucchituṃ emha āgatā

---------------------------------------------------------------------------------------------
page373.
Amhāti attho. Yakāro byañjanasandhikaroti veditabbo.
     Atha ne tāpaso sādhu mahārāja āgantabbaṭṭhāneyeva āgatattha
tenahi nahātvā assamapadaṃ pavisitvā isigaṇaṃ vanditvā satthāraṃ
pañhaṃ pucchathāti tehi saddhiṃ paṭisanthāraṃ katvā pānīyaghaṭaṃ ukkhipitvā
udakatheve puñchanto ākāsaṃ olokento sakkaṃ devarājānaṃ
devagaṇaparivutaṃ erāvaṇakhandhavaragataṃ otarantaṃ disvā tena saddhiṃ
sallapanto tatiyaṃ gāthamāha
                vehāsayaṃ tiṭṭhasi antalikkhe
                pathaddhuno paṇṇaraseva cando
                pucchāmi taṃ deva mahānubhāvaṃ
                kathantaṃ jānanti manussaloketi.
     Tattha vehāsayanti abbhuggantvā antalikkhe ākāse tiṭṭhasi.
Pathaddhunoti pathaddhagato addhapathe gaganamajjhe ṭhitoti attho.
     Taṃ sutvā sakko catutthaṃ gāthamāha
                yamāhu devesu sujampatīti
                maghavāti taṃ āhu manussaloke
                sa devarājā idamajja patto
                susaññatānaṃ isīnaṃ dassanāyāti.
     Tattha sa devarājāti so ahaṃ sakko devarājā. Idamajja
pattoti idaṃ ṭhānaṃ idha āgato. Dassanāyāti dassanatthāya
vandanatthāya sarabhaṅgasatthārañca pañhaṃ pucchanatthāyāti āha.

---------------------------------------------------------------------------------------------
page374.
     Atha naṃ anusisso sādhu mahārāja tumhe pacchā āgacchathāti
vatvā pānīyaghaṭaṃ ādāya assamaṃ pavisitvā pānīyaghaṭaṃ paṭisāmetvā
tiṇṇaṃ rājūnaṃ devarājassa ca pañhe pucchanatthāya āgatabhāvaṃ
mahāsattassa ārocesi. So isigaṇaparivuto mahāvisālamāḷake
nisīdi. Tayo rājāno āgantvā isigaṇaṃ vanditvā ekamantaṃ
nisīdiṃsu. Sakkopi otaritvā isigaṇaṃ upasaṅkamitvā añjaliṃ paggayha
ṭhito isigaṇaṃ vaṇṇetvā vandamāno pañcamaṃ gāthamāha
                dūre sutā no isayo samāgatā
                mahiddhikā iddhiguṇūpapannā
                vandāmi te ayire pasannacitto
                ye jīvalokettha manussaseṭṭhāti.
     Tattha dūre sutā noti bhante tumhe amhehi dūre devaloke
ṭhitehiyeva sutāti mamāyanto evamāha. Idaṃ vuttaṃ hoti ime
idha samāgatā amhākaṃ isayo dūre sutā yāva brahmalokā vissutā
pākaṭāti. Mahiddhikāti mahānubhāvā. Iddhiguṇūpapannāti pañcavidhena
iddhiguṇena samannāgatā. Ayireti ayye. Yeti tumhe
imasmiṃ jīvaloke manussesu seṭṭhāti.
     Evaṃ isigaṇaṃ vaṇṇetvā sakko cha nisajjadose pariharanto
ekamantaṃ nisīdi. Atha naṃ isīnaṃ adhovāte nisinnaṃ disvā anusisso
chaṭṭhagāthamāha

---------------------------------------------------------------------------------------------
page375.
                Gandho isīnaṃ ciradakkhitānaṃ
                kāyā cuto gacchati mālutena
                ito paṭikkamma sahassanettaṃ
                gandho isīnaṃ asuci devarājāti.
     Tattha ciradakkhitānanti cirapabbajitānaṃ. Paṭikkammāti paṭikkama
apehi. Sahassanettāti ālapanametaṃ. Sakko hi amaccasahassehi
cintitaatthaṃ ekakova passati tasmā sahassanettoti vuccati.
Athavā. Sahassanettānaṃ pana devānaṃ dassanūpacārātikkamanasamatthoti
sahassanetto. Asucīti sedamalādiparibhāvitattā duggandho tumhe
ca sucikāmā tena vo esa gandho bādhatīti.
     Taṃ sutvā sakko itaraṃ gāthamāha
                gandho isīnaṃ ciradakkhitānaṃ
                kāyā cuto gacchatu mālutena
                vicittapupphaṃ surabhiṃva mālaṃ
                gandhaṃ etaṃ paṭikaṅkhāma bhante
                nahettha devā paṭikkūlasaññinoti.
     Tattha gacchatūti yathāsukhaṃ pavattatu nāsāpūṭaṃ no pariharatūti
attho. Paṭikaṅkhāmāti icchāma patthema. Etthāti etasmiṃ gandhe
devā jegucchasaññino na honti dussīleyeva hi devā jigucchanti
na sīlavanteti.
     Evañca pana vatvā bhante anusissa ahaṃ mahantena ussāhena

---------------------------------------------------------------------------------------------
page376.
Pañhaṃ pucchituṃ āgato okāsaṃ me karohīti āha. So tassa
vacanaṃ sutvā uṭṭhāyāsanā isigaṇaṃ okāsaṃ kārento gāthādvayamāha
                purindado bhūtapati yasassī
                devānamindo maghavā sujampati
                sa devarājā asur(gaṇa)ppamaddano
                okāsamākaṅkhati pañha pucchituṃ.
                Ko nevimesaṃ idha paṇḍitānaṃ
                pañhe puṭṭho nipuṇe byākarissati
                tiṇṇañca raññaṃ manujādhipānaṃ
                devānamindassa ca vāsavassāti.
     Tattha purindadoti ādīni sakkasseva guṇato nāmāni. So
hi pure dānaṃ dinnattā purindado bhūtesu jeṭṭhakattā bhūtapati
parivārasampadāya yasassī paramissaratāya devānamindo sattannaṃ
vattapadānaṃ suṭṭhu katattā sakko purimajātivasena maghavā sujātāya
asurakaññāya patibhāvena sujampati devānaṃ manarañjatāya devarājā.
Konevāti ko nu eva. Nipuṇeti saṇhe sukhumapañhe. Raññanti
rājūnaṃ. Imesaṃ pana catunnaṃ rājūnaṃ manaṃ gahetvā ko imesaṃ
paṇḍitānaṃ isīnaṃ pañhe kathessati pañhaṃ tesaṃ kathetuṃ samatthaṃ
jānathāti vadati.
     Taṃ sutvā isigaṇo mārisa anusissa tvaṃ paṭhaviyaṃ ṭhatvā
paṭhaviṃ apassanto viya kathesi ṭhapetvā sarabhaṅgasatthāraṃ ko añño

---------------------------------------------------------------------------------------------
page377.
Tesaṃ pañhaṃ kathetuṃ samatthoti vatvā gāthamāha
                ayaṃ isi sarabhaṅgo yasassī
                yato jāto virato methunasmā
                ācariyaputto suvinītarūpo
                so tesaṃ pañhāni viyākarissatīti.
     Tattha sarabhaṅgoti sare khipitvā ākāse sarapākārādīni katvā
puna ekena sarena te sare pātento viya bhaggavibhagge akāsīti
sarabhaṅgo. Methunasmāti methunadhammato. So kira methunaṃ asevitvā
pabbajito. Ācariyaputtoti rañño ācariyassa purohitassa putto.
     Evañca pana vatvā isigaṇo anusissaṃ āha mārisa tvameva
satthāraṃ vanditvā isigaṇassa vacanena sakkena pucchitapañhakathnāya
okāsaṃ kārehīti. So sādhūti sampaṭicchitvā satthāraṃ vanditvā
okāsaṃ kārento anantaraṃ gāthamāha
                koṇḍañña pañhāni viyākarohi
                yācanti taṃ isayo sādhurūpā
                koṇḍañña eso manujesu dhammo
                yaṃ vuḍḍhamāgacchati esa bhāroti.
     Tattha koṇḍaññāti taṃ gottenālapati. Dhammoti sabhāvo.
Yaṃ vuḍḍhanti yaṃ paññāvuḍḍhaṃ purisaṃ esa pañhānaṃ visajjanabhāvo
nāma āgacchati eso manujesu sabhāvo tasmā candimasuriyasahassaṃ

---------------------------------------------------------------------------------------------
page378.
Uṭṭhāpento viya pākaṭaṃ katvā devarañño pañhaṃ kathehīti.
     Tato mahāpuriso okāsaṃ karonto anantaraṃ gāthamāha
                katāvakāsā pucchantu bhonto
                yaṃ kiñci pañhaṃ manasābhipatthitaṃ
                ahaṃ hi taṃ taṃ vo viyākarissaṃ
                ñatvā sayaṃ lokamimaṃ parañcāti.
     Tattha yaṃ kiñcīti na kevalaṃ tumhākaṃyeva sadevakassāpi lokassa yaṃ
manasābhipatthitaṃ taṃ maṃ bhavanto pucchantu ahaṃ hi vo idhalokanissitaṃ
vā paralokanissitaṃ vā taṃ sabbapañhaṃ imañca lokaṃ parañca lokaṃ
sayaṃ paññāya sacchikatvā kathessāmīti sabbaññupavāraṇaṃ pavāresi.
     Evantena okāse kate sakko attanā abhisaṅkhataṃ pañhaṃ
pucchi.
     Tamatthaṃ pakāsento satthā āha
        tato ca maghavā sakko         atthadassī purindado
        apucchi paṭhamaṃ pañhaṃ            yañcāsi abhipatthitaṃ.
                Kiṃsū vadhitvā na kadāci socati
                kissappahānaṃ isayo vaṇṇayanti
                kassīdha vuttaṃ pharusaṃ khametha
                akkhāhi me koṇḍañña etamatthanti.
     Tattha yañcāsīti yaṃ tattha manasā abhipatthitaṃ āsi taṃ pucchīti
attho. Etanti etaṃ mayā pucchituṃ atthaṃ akkhāhi meti. Ekāya

---------------------------------------------------------------------------------------------
page379.
Gāthāya tayo pañhe pucchi.
     Tato paraṃ byākaronto āha
                kodhaṃ vadhitvā na kadāci socati
                makkhappahānaṃ isayo vaṇṇayanti
                sabbesaṃ vuttaṃ pharusaṃ khametha
                etaṃ khantiṃ uttamamāhu santoti.
     Tattha kodhaṃ vadhitvāti kodhaṃ māretvā. Socanto hi
paṭighacitteneva socati kodhābhāvā kuto soko. Tena vuttaṃ na kadāci
socatīti. Makkhappahānanti parehi attano kataguṇamakkhalakkhaṇassa
akataññubhāvasaṅkhātassa makkhassa pahānaṃ isayo vaṇṇayanti.
Sabbesanti hīnamajjhimukkaṭṭhānaṃ sabbesaṃpi pharusavacanaṃ khametha. Santoti
porāṇakapaṇḍitā evaṃ kathenti.
     Sakko āha
                sakkā ubhinnaṃ vacanaṃ titikkhituṃ
                sadisassa vā seṭṭhatarassa vāpi
                kathaṃ nu hīnassa vaco khametha
                akkhāhi me koṇḍañña etamatthanti.
     Sarabhaṅgo āha
                bhayā hi seṭṭhassa vaco khametha
                sārambhahetu pana sādisassa

---------------------------------------------------------------------------------------------
page380.
                Yo cīdha hīnassa vaco khametha
                etaṃ khantiṃ uttamamāhu santoti.
Evamādīnaṃ gāthānaṃ vacanapaṭivacanavasena sambandho veditabbo.
     Tattha akkhāhi meti bhante koṇḍañña tumhehi dve pañhā
sukathitā eko me cittaṃ na gaṇhāti kathaṃ sakkā attano
hīnatarassa vacanaṃ adhivāsetuṃ taṃ me akkhāhīti pucchanto evamāha.
Etaṃ khantinti yaṃ etaṃ jātigottādīhi hīnassa vacanaṃ khamanaṃ etaṃ
khantiṃ uttamanti porāṇakapaṇḍitā vadanti. Yaṃ panetaṃ jātiādīhi
seṭṭhassa bhayena sadisassa karaṇuttariyalakkhaṇe sārambhe
ādīnavadassanena khamanaṃ nesā adhivāsanakhanti nāmāti attho.
     Evaṃ vutte sakko mahāsattaṃ āha bhante paṭhamaṃ tumhe
sabbesaṃ vuttaṃ pharusaṃ khametha etaṃ khantiṃ uttamamāhūti vatvā
idāni yo cīdha hīnassa vaco khametha etaṃ khantiṃ uttamamāhūti
vadatha na vo vacanaṃ purimena pacchimaṃ sametīti. Atha naṃ
mahāsatto sakka pacchimaṃ mayā ayaṃ hīnoti ñatvā tassa
pharusavacanaṃ adhivāsentassa vasena vuttaṃ yasmā pana na sakkā
rūpadassanamattena sattānaṃ seṭṭhādibhāvo ñātuṃ tasmā purimaṃ vuttanti
vatvā sattānaṃ aññatra saṃvāsā rūpadassanamattena seṭṭhādibhāvassa
dūviññeyyataṃ pakāsento gāthamāha
                kathaṃ vijaññā catumaṭṭharūpaṃ
                seṭṭhaṃ sarikkhaṃ athavā vihīnaṃ

---------------------------------------------------------------------------------------------
page381.
                Virūparūpena caranti santo
                tasmāhi sabbesa vaco khamethāti.
     Tattha catumaṭṭharūpanti catūhi iriyāpathehi paṭicchannasabhāvaṃ.
Virūparūpenāti virūpānaṃ lāmakānaṃ puggalānaṃ rūpena uttamaguṇā
santo vicaranti. Imasmiṃ panettha majjhantikattherassa vatthu
kathetabbaṃ.
     Taṃ sutvā sakko nikkaṅkho hutvā bhante etāya no
khantiyā ānisaṃsaṃ kathethāti yāci. Athassa mahāsatto gāthamāha
                nahetamatthaṃ mahatīpi senā
                sarājikā yujjhamānā labhetha
                yaṃ khantimā sappuriso labhetha
                khantibalassūpasamanti verāti.
     Tattha etamatthanti etaṃ veravūpasamanapaṭighābhāvasaṅkhātaṃ atthaṃ.
     Evaṃ mahāsattena khantiyā guṇe kathite te rājāno cintayiṃsu
sakko attano pañhe pucchati amhākaṃ pucchanokāsaṃ na dassatīti.
Atha nesaṃ ajjhāsayaṃ viditvā sakko attanā abhisaṅkhate cattāro
pañhe ṭhapetvā tesaṃ kaṅkhaṃ pucchanto gāthamāha
                subhāsitante anumodiyāna
                aññantaṃ pucchāmi tadiṃgha brūhi
                yathā ahū daṇḍakī nālikīro
                athajjuno kalābu cāpi rājā

---------------------------------------------------------------------------------------------
page382.
                Tesaṃ gatiṃ brūhi supāpakamminaṃ
                katthūpapannā isīnaṃ viheṭhakāti.
     Tattha anumodiyānāti idaṃ mayā puṭṭhānaṃ tiṇṇaṃ pañhānaṃ
visajjanasaṅkhātaṃ tava subhāsitaṃ anumoditvā. Yathā ahūti cattāro
janāva ahesuṃ. Kalābu cāti kalāburājā ca. Athajjunoti atha
ajjunarājā ca.
     Athassa visajjento mahāsatto pañca gāthāyo abhāsi
                kīsaṃ hi vacchaṃ avakrīya daṇḍakī
                ucchinnamūlo sajano saraṭṭho
                kukkulanāme nirayamhi paccati
                tassa phulliṅgā nipatanti kāye.
                Yo saññate pabbajite aheṭhayi
                dhammaṃ bhaṇante samaṇe adūsake
                taṃ nālikīraṃ sunakhā parattha
                saṅgamma khādanti viphandamānaṃ.
                Athajjuno niraye sattisūle
                avaṃsiro patito uddhapādo
                aṅgīrasaṃ gotamaṃ heṭhayitvā
                khantiṃ tapassiṃ cirabrahmacāriṃ.
                Yo khaṇḍaso pabbajitaṃ achedayi
                khantiṃ vadantaṃ samaṇaṃ adūsakaṃ

---------------------------------------------------------------------------------------------
page383.
                Kalābuvīciṃ upapajja paccati
                mahāpatāpaṃ kaṭukaṃ bhayānakaṃ.
                Etāni sutvā nirayāni paṇḍito
                aññāni pāpiṭṭhatarāni cettha
                dhammañcare samaṇabrāhmaṇesu
                evaṃkaro saggamupeti ṭhānanti.
     Tattha kīsanti appamaṃsalohitattā kīsasarīraṃ. Avakrīyāti
avakiritvā niṭṭhubhanadantakaṭṭhapātanena tassa sarīre kaliṃ pavāhetvā.
Ucchinnamūloti ucchinnamūlo hutvā. Sajanoti sapariso. Kukkulanāme
nirayamhīti tiyojanasatappamāṇe kappena saṇṭhite uṇhachārikaniraye.
Phulliṅgāti vītacchitaṅgārā. Tassa kira tattha uṇhakukkule nimuggassa
navahi vaṇamukhehi uṇhachārikā pavisanti sīse mahantamahantā aṅgārā
nipatanti tesaṃ patanakāle sakalasarīraṃ padīparukkho viya pajjalati
balavavedanā pavattanti. So adhivāsetuṃ asakkonto mahāviravaṃ
viravi. Sarabhaṅgasatthā paṭhaviṃ bhinditvā taṃ tattha tathā paccamānaṃ
dassesi. Mahājano bhayasantāsamāpajji. Tassa atibhītabhāvaṃ ñatvā
mahāsatto taṃ nirayaṃ antaradhāpesi. Dhammaṃ bhaṇanteti dasakusalakammapathadhammaṃ
bhāsante. Samaṇeti samitapāpe. Adūsaketi niraparādhe.
Nālikīranti evaṃnāmakaṃ rājānaṃ. Paratthāti paraloke niraye nibbattaṃ.
Saṅgammāti itocītoca samāgantvā chinditvā mahantamahantā sunakhā
khādanti. Tasmiṃ kira kāliṅgaraṭṭhe dantapuranagare nālikīre nāma

---------------------------------------------------------------------------------------------
page384.
Rāje rajjaṃ kārayamāne eko mahātāpaso pañcasatatāpasaparivuto
himavantā āgamma rājuyyāne vāsaṃ kappetvā mahājanassa dhammaṃ
desesi. Dhammikatāpaso rājuyyāne vasatīti raññopi ārocayiṃsu.
Rājā pana adhammiko adhammena rajjaṃ kāresi. So amaccesu tāpasaṃ
pasaṃsantesu ahaṃpi dhammaṃ suṇissāmīti uyyānaṃ gantvā tāpasaṃ
vanditvā nisīdi. Tāpaso raññā saddhiṃ paṭisanthāraṃ karonto
kiṃ mahārāja dhammena rajjaṃ kāresi mahājanaṃ na pīḷesīti āha.
So tassa kujjhitvā ayaṃ kūṭajaṭilo ettakaṃ kālaṃ nāgarānaṃ
santike mamaññeva aguṇaṃ kathesi maññe hotu jānissāmīti
cantetvā sve amhākaṃ gharadvāraṃ āgaccheyyāthāti nimantetvā
puna divase purāṇagūthassa cāṭiyo pūrāpetvā tāpasesu āgatesu
tesaṃ bhikkhābhājanāni gūthassa pūrāpetvā dvāraṃ pidahāpetvā musalāni
ca lohadaṇḍe ca gāhāpetvā isīnaṃ sīsāni bhindāpetvā jaṭāsu
gāhāpetvā nikkaḍḍhāpetvā sunakhehi khādāpetvā tattheva bhinnaṃ
paṭhaviṃ pavisitvā sunakhamahāniraye nibbatti. Tatrassa tigāvutaṃ sarīraṃ
ahosi. Atha naṃ mahantamahantā mahāhatthippamāṇā pañcavaṇṇā
sunakhā anubandhitvā ḍaṃsitvā navayojanāya jalitaayapaṭhaviyā pātetvā
mukhapūraṃ luñcantā luñcantā vipphandamānaṃ khādiṃsu. Mahāsatto
paṭhaviṃ dvidhā bhinditvā taṃ nirayaṃ dassetvā mahājanassa bhītabhāvaṃ ñatvā
antaradhāpesi. Athajjunoti sahassabāhu rājā. Aṅgīrasanti aṅgehi
raṃsīnaṃ niccharaṇato evaṃ laddhanāmaṃ. Heṭhayitvāti viheṭhayitvā visapītena

---------------------------------------------------------------------------------------------
page385.
Kaṇḍena vijjhitvā jīvitakkhayaṃ pāpetvā. So kira ajjuno nāma
rājā mahisakaraṭṭhe kekarājadhāniyaṃ rajjaṃ kārento migavadhaṃ gantvā
mige vadhitvā aṅgārapakkamaṃsaṃ khādanto vicarati. Athekadivasaṃ migānaṃ
āgamanaṭṭhāne koṭṭhakaṃ katvā mige olokayamāno aṭṭhāsi.
Tadā tāpaso tassa rañño avidūre ekaṃ kārarukkhaṃ abhiruhitvā
phalāni ocinanto ocinitaphalaṃ sākhaṃ muñci. Tassā vissaṭṭhāya
saddena taṃ ṭhānaṃ pattā migā palāyiṃsu. Rājā kujjhitvā tāpasaṃ
savisena sallena vijjhi. So patitvā parigalanto matthakena khadirakhāṇukaṃ
āsādetvā sūlaggeyeva kālamakāsi. Rājā taṃ khaṇaññeva dvidhā
bhinnaṃ paṭhaviṃ pavisitvā sattisūle niraye nibbatti. Tigāvutappamāṇaṃ
sarīraṃ ahosi. Tattha nirayapālā jalitehi āvudhehi koṭṭetvā
jalitaṃ ayapabbataṃ āropenti. Pabbatamatthake ṭhitakāle vāto
paharati. So vātappahārena patitvā parigalati. Tasmiṃ khaṇe
heṭṭhā navayojanāya jalitaayapaṭhaviyā mahantaṃ tālakkhandhappamāṇaṃ
jalitaayasūlaṃ uṭṭhahati. So sūlaggamatthakeyeva āsādetvā sūlāvutova
tiṭṭhati. Tasmiṃ khaṇe paṭhavī jalati sūlaṃ pajjalati tassa sarīraṃ
pajjalati. So tattha mahāravaṃ ravanto paccati. Mahāsatto
paṭhaviṃ dvidhā katvā taṃ nirayaṃ dassetvā mahājanassa bhītabhāvaṃ ñatvā
antaradhāpesi. Khaṇḍasoti cattāro hatthapāde kaṇṇanāsañca
khaṇḍākhaṇḍikaṃ katvā. Adūsakanti niraparādhaṃ. Tathā chedāpetvā

---------------------------------------------------------------------------------------------
page386.
Dvīhi kasāhi pahārasahassehi tāḷāpetvā jaṭāsu taṃ gahetvā
ākaḍḍhāpetvā paṭikujjanaṃ nipajjāpetvā piṭṭhiyaṃ paṇhiyā paharitvā
mahādukkhasamappitaṃ akāsi. Kalābuvīcinti kalābu avīciṃ. Kaṭukanti
tikhiṇavedanaṃ evarūpaṃ nirayaṃ upapajjitvā channaṃ jālānaṃ antare
paccati. Vitthārato pana kalāburañño vatthu khantivādijātake
kathitameva. Aññāni pāpiṭṭhatarāni cetthāti etehi nirayehi
pāpiṭṭhatarāni ca aññāni nirayāni sutvā. Dhammañcareti sakka devarāja
paṇḍito kulaputto na kevalaṃ eteyeva cattāro nirayā eteyeva
ca rājāno nerayikā athakho aññepi nirayā aññepi ca rājāno
nirayesu uppannāti viditvā catupaccayadānadhammikarakkhāvaraṇasaṃvidhānasaṅkhātaṃ
samaṇabrāhmaṇesu dhammaṃ careyya.
     Evaṃ mahāsattena catunnaṃ rājūnaṃ nibbattaṭṭhāne dassite tayo
rājāno nikkaṅkhā ahesuṃ. Tato sakko avasese cattāro pañhe
pucchanto gāthamāha
                subhāsitante anumodiyāna
                aññantaṃ pucchāmi tadiṃgha brūhi
                kathaṃvidhaṃ sīlavantaṃ vadanti
                kathaṃvidhaṃ paññavantaṃ vadanti
                kathaṃvidhaṃ sappurisaṃ vadanti
                kathaṃvidhaṃ no siri no jahātīti.

---------------------------------------------------------------------------------------------
page387.
     Tattha kathaṃvidhaṃ no siri no jahātīti kathaṃvidhaṃ nu purisaṃ paṭiladdhasirī
na vijahati.
     Athassa visajjento mahāsatto catasso gāthāyo abhāsi
                kāyena vācāya ca yodha saññato
                manasā ca kiñci na karoti pāpaṃ
                na attahetu alikaṃ bhaṇāti
                tathāvidhaṃ sīlavantaṃ vadanti.
                Gambhīrapañhaṃ manasā vicintayaṃ
                naccāhitaṃ kamma karoti luddaṃ
                kālāgataṃ atthapadaṃ na riñcati
                tathāvidhaṃ paññavantaṃ vadanti.
                Yo ve kataññū katavedi  dhīro
                kalyāṇamitto daḷhabhattī ca hoti
                dukkhitassa sakkacca karoti kiccaṃ
                tathāvidhaṃ sappurisaṃ vadanti.
                Etehi sabbehi guṇehupeto
                saddho mudu saṃvibhāgī vadaññū
                saṅgāhakaṃ sakhilaṃ saṇhavācaṃ
                tathāvidhaṃ no siri no jahātīti.
     Tattha kāyenāti ādīni tividhasucaritadvāravasena vuttāni. Na
attahetūti desanāsīsamevetaṃ. Attahetu vā parahetu vā dhanahetu

---------------------------------------------------------------------------------------------
page388.
Vā yasahetu vā lābhahetu vā āmisakiñcikkhahetu vā alikaṃ na
kathetīti attho. Kāmañcesa attho vācāya saññatoti imināva
siddho musāvādino pana akattabbaṃ nāma pāpaṃ natthīti garubhāvadīpanatthaṃ
puna evamāhāti veditabbo. Gambhīrapañhanti atthato ca
pālito ca gambhīraṃ guyhaṃ paṭicchannaṃ sattubhastajātakasambhavajātakaummaṅgajātakesu
āgatasadisaṃ pañhaṃ. Manasā vicintayanti manasā
vicintento atthaṃ paṭivijjhitvā candasahassaṃ suriyasahassaṃ uṭṭhāpento
viya pākaṭaṃ katvā yo kathetuṃ sakkotīti attho. Naccāhitanti
atiahitaṃ hitātikkantaṃ luddapharusasāhasikaṃ kammañca yo na karotīti
attho. Imassa panatthassa āvibhāvanatthaṃ
                na paṇḍitā attasukhassa hetu
                pāpāni kammāni samācaranti
                dukkhena phuṭṭhā khalitāpi santā
                chandā ca dosā na jahanti dhammanti
bhūripañho kathetabbo. Kālāgatanti ettha dānaṃ dātabbakāle
sīlaṃ rakkhanakāle uposathaṃ upavasanakāle saraṇesu patiṭṭhānakāle
pabbajjaṃ karaṇakāle samaṇadhammaṃ karaṇakāle vipassanāvārasmiṃ
yuñjanakāleti  imāni dānādīni sampādento kālāgataṃ atthapadaṃ na
riñcati na hāpeti nāma. Tathāvidhanti sakka sabbaññūbuddhā
paccekabuddhā ca mahābodhisattā ca paññavantaṃ kathento evarūpaṃ puggalaṃ
kathenti. Yo veti tatrāyaṃ parena attano kataṃ guṇaṃ jānātīti

---------------------------------------------------------------------------------------------
page389.
Kataññū. Evaṃ ñatvā pana yenassa guṇo kato tassa
guṇaṃ paṭikaronto katavedī nāma. Dukkhitassāti attano sahāyassa
dukkhappattassa dukkhaṃ attani āropetvā yo tassa uppannakiccaṃ
sahatthena sakkaccaṃ karoti buddhādayo evarūpaṃ sappurisaṃ nāma
kathenti. Apica sappurisā nāma kataññukatavedino hontīti
satapatajātakacullahaṃsamahāhaṃsajātakādīni kathetabbāni. Etehi sabbehīti
sakka devarāja yo etehi heṭṭhā vuttehi sīlādīhipi sabbehi guṇehi
upeto. Saddhoti okappanasaddhāya samannāgato. Mudūti piyabhāṇī.
Saṃvibhāgīti sīlasaṃvibhāgadānasaṃvibhāgābhiratattā saṃvibhāgī. Yācakānaṃ vacanaṃ
ñatvā dānavasena vadaññū. Saṅgāhakanti catūhi saṅgahavatthūhi tesaṃ
tesaṃ saṅgaṇhaṇato saṅgāhakaṃ. Madhuravacanatāya sakhilaṃ maṭṭhavacanatāya
saṇhavācaṃ. Tathāvidhaṃ noti tathāvidhaṃ nu puggalaṃ adhigatayasaggalābhaggasaṅkhātā
sirī no jahāti nāssa sirī vinassatīti.
     Evaṃ mahāsatto gaganatale puṇṇacandaṃ uṭṭhāpento viya
cattāro pañhe visajjesi. Tato paraṃ sesapañhānaṃ pucchā ca
visajjanañca hoti. Sakko āha
                subhāsitante anumodiyāna
                aññantaṃ pucchāmi tadiṃgha brūhi
                sīlaṃ siriñcāpi satañca dhammaṃ
                paññañca kaṃ seṭṭhataraṃ vadantīti.

---------------------------------------------------------------------------------------------
page390.
     Mahāsatto āha
                paññā hi seṭṭhā kusalā vadanti
                nakkhattarājāriva tārakānaṃ
                sīlaṃ siriñcāpi satañca dhammo
                anvāyikā paññavato bhavantīti.
     Sakko āha
                subhāsitante anumodiyāna
                aññantaṃ pucchāmi tadiṃgha brūhi
                kathaṃkaro kintikaro kimācaraṃ
                kiṃ sevamāno labhatīdha paññaṃ
                paññāyidāni paṭipadaṃ vadehi
                kathaṃkaro paññavā hoti maccoti.
     Sarabhaṅgo āha
                sevetha vuḍḍhe nipuṇe bahussute
                uggāhako paripucchako siyā
                suṇeyya sakkacca subhāsitāni
                evaṃkaro paññavā hoti macco.
                Sa paññavā kāmaguṇe apekkhati
                aniccato dukkhato rogato ca
                evaṃvipassī pajahāti chandaṃ
                dukkhesu kāmesu mahabbhayesu.

---------------------------------------------------------------------------------------------
page391.
                Sa vītarāgo sa vineyya dosaṃ
                mettacittaṃ bhāveyya appamāṇaṃ
                sabbesu bhūtesu nidhāya daṇḍaṃ
                anindito brahmamupeti ṭhānanti.
     Tattha sīlanti ācārasīlaṃ. Sirinti issariyaṃ. Satañca dhammanti
sappurisadhammaṃ. Paññanti evaṃ imesaṃ catunnaṃ dhammānaṃ kataraṃ
dhammaṃ seṭṭhataraṃ vadantīti pucchati. Paññā hīti sakka etesu
catūsu dhammesu yā esā paññā nāma sāva seṭṭhā iti
buddhādayo kusalā vadanti. Yathā hi tārakā candaṃ parivārenti
candova nesaṃ uttamo evaṃ sīlañca siriñcāpi satañca dhammoti
ete tayopi. Anvāyikā paññavato bhavantīti paññavantameva
anugacchanti paññāya eva parivārā hontīti attho. Kathaṃkaroti
ādīni aññamaññavevacanāneva. Kathaṃkaroti kinnāma kammaṃ karonto
kimācaranto kiṃ sevamāno kiṃ bhajamāno idheva loke paññaṃ labhati
paññāya meva paṭipadaṃ vadehi jānitukāmomhi kathaṃkaro macco
paññavā nāma hotīti pucchati. Vuḍḍheti paññāvuḍḍhippatte
paṇḍite. Nipuṇeti sukhumakāraṇajānanasamatthe. Evaṃkaroti yo
puggalo evaṃ vuttappakāre puggale sevati bhajati payirupāsati pāliṃ
uggaṇhati punappunaṃ atthaṃ pucchati pāsāṇe lekhaṃ khananto viya
kāñcanacāṭiyā sīhavasaṃ sampaṭicchanto viya ohitasoto sakkaccaṃ
subhāsitāni suṇāti ayaṃ evaṃkaro macco paññavā hotīti. Evaṃ

---------------------------------------------------------------------------------------------
page392.
Mahāsatto pācīnalokadhātuto suriyaṃ uṭṭhāpento viya paññāya
paṭipadaṃ kathetvā idāni tassā paññāya guṇaṃ kathento sa paññavāti
ādimāha. Tattha kāmaguṇeti kāmakoṭṭhāse hutvā abhāvaṭṭhena
aniccato diṭṭhadhammikasamparāyikānaṃ dukkhānaṃ vatthubhāvena dukkhato
aṭṭhanavutiyā rogadukkhānaṃ kāme nissāya uppannasambhavena rogato
avekkhati oloketi. So evaṃvipassīti etehi kāraṇehi kāmānaṃ
aniccādīni passanto kāme nissāya uppajjanakadukkhānaṃ anto
natthi kāmānaṃ pahānameva sukhanti viditvā dukkhesu kāmesu mahabbhayesu
chandaṃ pajahāti. Sa vītarāgoti sakka so puggalo evaṃ vītarāgo
navaāghāṭavatthuvasena uppajjanakasabhāvadosaṃ vinetvā mettacittaṃ
bhāveyya appamāṇasattārammaṇattā appamāṇaṃ bhāvetvā
aparihīnajjhāno agarahito brahmaloke uppajjatīti.
     Evaṃ mahāsatte kāmānaṃ dosaṃ kathenteyeva tesaṃ tiṇṇaṃpi
rājūnaṃ sabalanikāyānaṃ tadaṅgappahānena pañcakāmaguṇarāgo pahīnoti.
Taṃ ñatvā mahāsatto tesaṃ pahaṃsanavasena gāthamāha
                mahiddhiyaṃ āgamanaṃ ahosi
                tavamaṭṭhaka bhīmarathassa cāpi
                kāliṅgarājassa ca uggatassa
                sabbesa vo kāmarāgo pahīnoti.
     Tattha mahiddhiyanti mahantaiddhiyaṃ mahāvipphāraṃ mahājutikaṃ.
Tavamaṭṭhakāti tava aṭṭhaka. Pahīnoti tadaṅgappahānena pahīnoti.

---------------------------------------------------------------------------------------------
page393.
     Taṃ sutvā rājāno mahāsattassa thutiṃ karonto gāthamāhaṃsu
                evameva taṃ paracittavidū
                sabbesa no kāmarāgo pahīno
                karohi okāsamanuggahāya
                yathā gatinte abhisambhavemāti.
     Tattha anuggahāyāti pabbajjatthāya no okāsaṃ karohi yathā
mayaṃ pabbajitvā tava gatinipphattiṃ abhisambhavema pāpuṇeyyāma tayā
paṭividdhaguṇaṃ paṭivijjheyyāmāti vadiṃsu.
     Atha nesaṃ okāsaṃ karonto mahāsatto itaraṃ gāthamāha
                karomi okāsamanuggahāya
                tathāhi vo kāmarāgo pahīno
                pharātha kāyaṃ vipulāya pītiyā
                yathā gatiṃ me abhisambhavethāti.
     Tattha pharātha kāyanti jhānapītiyā vipulāya kāyaṃ pharātha.
     Taṃ sutvā te sampaṭicchantā gāthamāhaṃsu
                sabbaṃ karissāma tavānusāsanaṃ
                yaṃ yaṃ tuvaṃ vakkhasi bhūripañña
                pharātha kāyaṃ vipulāya pītiyā
                yathā gatinte abhisambhavemāti.
     Atha nesaṃ sabalakāyānaṃ mahāsatto pabbajjaṃ dāpetvā isigaṇe

---------------------------------------------------------------------------------------------
page394.
Uyyojento gāthamāha
                katāya vacchassa kīsassa pūjā
                gacchantu bhonto isayo sādhurūpā
                jhāne ratā hotha sadā samāhitā
                esā ratī pabbajitassa seṭṭhāti.
     Tattha gacchantūti attano attano vasanaṭṭhānādīni gacchantūti.
     Isayo tassa vacanaṃ sampaṭicchitvā vanditvā ākāsaṃ uppatitvā
sakāni vasanaṭṭhānāni agamaṃsu. Sakkopi uṭṭhāyāsanā mahāsattassa
thutiṃ katvā añjaliṃ paggayha suriyaṃ namassanto viya mahāsattaṃ
namassamāno sapariso pakkāmi.
     Etamatthaṃ viditvā satthā imā gāthā abhāsi
                sutvāna gāthā paramatthasañhitā
                subhāsitā isinā paṇḍitena
                te vedajātā anumodamānā
                pakkāmu devā devapuraṃ yasassino.
                Gāthāyimā atthavatī subyañjanā
                subhāsitā isinā paṇḍitena
                yo kocimā aṭṭhikatvā suṇeyya
                labhetha pubbāpariyaṃ visesaṃ
                laddhāna pubbāpariyaṃ visesaṃ
                adassanaṃ maccurājassa gaccheti.

---------------------------------------------------------------------------------------------
page395.
     Tattha paramatthasañhitāti aniccādidīpanena nibbānanissitā gāthā.
Imāti idaṃ satthā sarabhaṅgasatthuno nibbānadāyakaṃ subhāsitaṃ vaṇṇento
āha. Tattha atthavatīti nibbānadāyakaṭṭhena paramatthanissitā.
Subyañjanāti parisuddhabyañjanā. Subhāsitāti susotabbaṃ katvā
bhāsitā sukathitā. Aṭṭhikatvāti attano atthikabhāvaṃ katvā
atthiko hutvā sakkaccaṃ suṇeyya. Pubbāpariyanti paṭhamajjhānaṃ
pubbaviseso dutiyajjhānaṃ aparaviseso evaṃ aṭṭhasamāpattivasena
catumaggavasena pubbāparabhāvena ṭhitaṃ visesaṃ. Adassananti pariyosāne
ca aparavisesaṃ arahattaṃ labhitvā nibbānaṃ pāpuṇeyya. Nibbānappatto
hi puggalo maccurājassa adassanaṃ gato nāma hotīti.
     Evaṃ satthā arahattena desanāya kūṭaṃ gaṇhitvā na
bhikkhave idāneva pubbepi moggallānassa āhaḷane pupphavassaṃ
vassīti vatvā saccāni pakāsetvā jātakaṃ samodhānento
     sālissaro sārīputto         meṇḍissaro nāma kassapo
     pabbato ca anuruddho          kaccāyano ca devalo
     anusisso ca ānando         kīsavaccho ca kolito
     (nārado puṇṇo mantānīputto   sesaparisā buddhaparisā)
     sarabhaṅgo bodhisatto          evaṃ dhāretha jātakanti.
                   Sarabhaṅgajātakaṃ niṭṭhitaṃ.
                         Dutiyaṃ.
                   ----------------

---------------------------------------------------------------------------------------------
page396.
                      Alambusājātakaṃ
     athābravīti idaṃ satthā jetavane viharanto purāṇadutiyikāpalobhanaṃ
ārabbha kathesi. Vatthu indriyajātake vitthāritameva.
     Satthā pana taṃ bhikkhuṃ saccaṃ kira tvaṃ bhikkhu ukkaṇṭhitosīti
pucchitvā saccaṃ bhanteti vutte kena ukkaṇṭhāpitosīti vatvā
purāṇadutiyikāyāti vutte bhikkhu esā itthī tuyhaṃ anatthakārikā
tvaṃ etaṃ nissāya jhānaṃ nāsetvā tīṇi saṃvaccharāni sammuḷho
visaññī nipajjitvā uppannāya saññāya mahāparidevaṃ paridevīti
vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
kāsikaraṭṭhe brāhmaṇakule nibbattetvā vayappatto sabbasippesu
nipphattiṃ patvā isipabbajjaṃ pabbajitvā araññāyatane vanamūlaphalāhāro
yāpesi. Athekā migī tassa passāvaṭṭhāne sambhavamissakaṃ
tiṇaṃ khāditvā udakaṃ pīvi. Ettakeneva ca tasmiṃ paṭibaddhacittā
gabbhaṃ paṭilabhitvā tato paṭṭhāya katthaci agantvā assamassa
sāmanteyeva vicarati. Mahāsatto parigaṇhanto taṃ kāraṇaṃ
aññāsi. Sā aparabhāge manussadārakaṃ vijāyi. Mahāsatto taṃ
puttasinehena paṭijaggi. Isisiṅgotissa nāmaṃ akāsi. Atha naṃ
mahāsatto viññutappattaṃ pabbājetvā attano mahallakakāle taṃ

---------------------------------------------------------------------------------------------
page397.
Ādāya nārīvanaṃ gantvā tāta imasmiṃ himavante imehi pupphehi
sadisā itthiyo nāma honti tā attano vasaṃ gate mahāvināsaṃ
pāpenti tāsaṃ vasaṃ nāma gantuṃ na vaṭṭatīti ovaditvā aparabhāge
brahmalokaparāyano ahosi. Isisiṅgopi jhānakīḷaṃ kīḷantova
himavantappadese vāsaṃ kappesi ghoratapo paramajitindriyo ahosi.
Athassa sīlatejena sakkassa bhavanaṃ kampi. Sakko āvajjento taṃ
kāraṇaṃ ñatvā ayaṃ maṃ sakkattā cāveyya ekaṃ accharaṃ
pesetvā sīlamassa bhindāpessāmīti sakaladevalokaṃ upaparikkhanto
attano aḍḍhateyyakoṭisaṅkhātānaṃ paricārikānaṃ majjhe ekaṃ alambusaṃ
nāma accharaṃ ṭhapetvā aññaṃ tassa sīlaṃ bhindituṃ samatthaṃ adisvā
taṃ pakkosāpetvā tassa sīlabhedaṃ kātuṃ āṇāpesi.
     Tamatthaṃ āvikaronto satthā paṭhamaṃ gāthamāha
        athābravi brahā indo      vatrabhū jayataṃ pitā
        devakaññaṃ parābhetvā       sudhammāyaṃ alambusanti.
     Tattha brahāti mahā. Vatrabhūti vatrassa nāma asurassa
abhibhavitvā. Jayataṃ pitāti jayantānaṃ jayappattānaṃ sesānaṃ
tettiṃsāya devaputtānaṃ pitukiccasādhanena pitā. Parābhetvāti hadayaṃ
bhinditvā olokento viya taṃ paṭibalā ayanti ñatvāti
attho. Sudhammāyanti sudhammāya devasabhāya paṇḍukambalasilāsane
nisinno taṃ alambusaṃ pakkosāpetvā idamāha

---------------------------------------------------------------------------------------------
page398.
        Misse devā taṃ yācanti     tāvatiṃsā saindakā
        isipalobhike gaccha          isisiṅgaṃ alambuseti.
     Tattha misseti taṃ ālapati. Idañca tassā nāmaṃ sabbā
panitthiyo purise kilesamissanena missanato missāti vuccanti.
Tena sādhāraṇena guṇanāmenālapanto evamāha. Isipalobhiketi
isīnaṃ palobhanasamatthe. Isisiṅganti tassa kira matthake migasiṅgākārena
dve cūḷā uṭṭhahiṃsu tasmā evaṃ vuccati.
     Iti sakko gaccha isisiṅgaṃ upasaṅkamitvā attano vasaṃ ānetvā
sīlamassa bhindāti alambusaṃ āṇāpesi.
        Purāyaṃ amhe nācceti      vatvā brahmacariyavā
        nibbānābhirato buddho       tassa maggāni āvara
iti vacanaṃ āha.
     Tattha purāyanti ayaṃ tāpaso vatasampanno ca brahmacariyavā
ca so ca kho panesa dīghāyukatāya nibbānasaṅkhāte
magge abhirato guṇavuḍḍhiyā ca buddho tasmā yāva esa amhe
nātikkamati na abhibhavitvā imamhā ṭhānā cāveti tāvadeva
tvaṃ gantvā tassa devalokagamanāni maggāni āvara yathā idha
nāgacchati evaṃ karohīti attho.
     Taṃ sutvā alambusā gāthādvayamāha
        devarāja kimeva tvaṃ       mameva tuvaṃ sikkhasi
        isipalobhike gaccha         santi aññāpi accharā.

---------------------------------------------------------------------------------------------
page399.
        Mādisiyo pavarā ceva      asoke nandane vane
        tāsaṃpi hotu pariyāyo      tāpi yantu palobhikāti.
     Tattha kimeva tvanti kiṃ nāmetaṃ tvaṃ karosīti dīpeti. Mameva
tuvaṃ sikkhasīti imasmiṃ sakale devaloke mameva tuvaṃ kiṃ sikkhasi
aññaṃ na passasīti adhippāyena vadati. Sakāro panettha
byañjanasandhikaro. Isipalobhike gacchāti kiṃkāraṇā maññeva evaṃ
vadesīti adhippāyo. Pavarā cevāti mayā uttaritarā ceva.
Asoketi sokarahite. Nandaneti nandijanake. Pariyāyoti gamanavāro.
     Tato sakko tisso gāthāyo abhāsi
        addhā hi saccaṃ bhaṇasi      santi aññāpi accharā
        tādisiyo pavarā ceva     asoke nandane vane.
        Na tā evaṃ pajānanti     pāricariyaṃ pumaṃ gatā
        yādisaṃ tvaṃ pajānāsi      nāri sabbaṅgasobhane.
        Tvameva gaccha kalyāṇi     itthīnaṃ pavarā casi
        taveva vaṇṇarūpena        vasamānāpayissasīti.
     Tattha pumaṃ gatāti purisaṃ upasaṅkantā samānā purisapalobhinipāricariyaṃ
na jānanti. Vaṇṇarūpenāti sarīravaṇṇena ceva rūpasampattiyā ca.
Vasamānāpayissasīti taṃ tāpasaṃ attano vasaṃ ānessasi.
     Taṃ sutvā alambusā dve gāthā abhāsi
        navāhaṃ na gamissāmi       devarājena pesitā
        vibhemi cetaṃ āsāduṃ      uggatejo hi brāhmaṇo.

---------------------------------------------------------------------------------------------
page400.
        Aneke nirayaṃ pattā      isimāsādiyā janā
        āpannā mohasaṃsāraṃ      tasmā lomāni haṃsayeti.
     Tattha navāhanti nave ahaṃ. Vibhemīti bhāyāmi. Āsādunti
āsādituṃ. Idaṃ vuttaṃ hoti nāhaṃ deva tayā pesitā na
gamissāmi apicāhaṃ taṃ isisiṅgaṃ sīlabhedanatthāya allīyituṃ bhāyāmi
uggatejo hi soti. Āsādiyāti āsādetvā. Mohasaṃsāranti
mohena saṃsāraṃ mohena isiṃ palobhetvā saṃsāraṃ āpannā
vaṭṭadukkhe patiṭṭhitā sattā gaṇanapathaṃ atikkantā. Tasmāti tena
kāraṇenāhaṃ. Lomāni haṃsayeti lomāni uṭṭhapemi. Tassa kirāhaṃ
sīlaṃ bhindissāmīti cintayamānāya me lomāni haṃsantīti vadati.
        Idaṃ vatvāna pakkāmi      accharā kāmavaṇṇinī
        missā missetumicchantī     isisiṅgaṃ alambusā.
        Sā ca taṃ vanamoggayha     isisiṅgena rakkhitaṃ
        bimbajālarattasañchannaṃ      samantā aḍḍhayojanaṃ.
        Pātova pātarāsamhi      udayasamayaṃ paṭi
        aggiṭṭhaṃ parimajjantaṃ       isisiṅgaṃ upāgamīti
imā abhisambuddhagāthā.
     Tattha pakkāmīti tenahi devarāja āvajjeyyāsi manti attano
sayanagabbhaṃ pavisitvā alaṅkaritvā isisiṅgaṃ kilesena missetuṃ icchantī
pakkāmi. Bhikkhave sā accharā tassa assamaṃ gatāti. Bimbajāla-
rattasañchannanti rattakuravakavanena sañchannaṃ. Pātova pātarāsamhīti

Page 401-455.

page401.
Bhikkhave pātarāsavelāya pātova pageyeva. Kīvapageti. Udayasamayaṃ
paṭīti suriyuggamanavelāyameva. Aggiṭṭhanti aggisālaṃ. Rattiṃ
padhānamanuyuñjitvā pātova nahātvā udakakiccaṃ katvā paṇṇasālāya
thokaṃ jhānasukhena vītināmetvā nikkhamitvā aggisālaṃ sammajjantaṃ taṃ
isisiṅgaṃ upāgami itthīvilāsaṃ dassentī tassa purato aṭṭhāsi.
     Atha naṃ tāpaso pucchanto āha
        kā nu vijjurivābhāsi         osadhī viya tārakā
        vicittahatthābharaṇā           āmuttamaṇikuṇḍalā.
        Ādiccavaṇṇasaṅkāsā         hemacandanagandhinī
        saññatūru mahāmāyā          kumārī cārudassanā.
        Vilākā mudukā suddhā        pādā te supatiṭṭhitā
        kamanā kāmanīyā te         harantiyeva me mano.
        Anupubbā ca te ūrū         nāganāsasamūpamā
        vimaṭṭhā tuyhaṃ sussoṇī        akkhassa phalakaṃ yathā.
        Uppalasseva kiñjakkhā        nābhi te sādhusaṇṭhitā
        purā kaṇhañjanasseva         dūrato paṭidissati.
        Duvidhā jātā urajā         avaṇṭā sādhupaccudā
        payodharā appatītā          aḍḍhalābusamā thanā.
        Dīghā kambutalābhāsā         gīvā eṇeyyakā yathā
        paṇḍarāvaraṇā vaggu          catutthamanasannibhā.

---------------------------------------------------------------------------------------------
page402.
        Uddhaggā ca adhaggā ca       dumaggaparimajjitā
        duvijā nelasambhūtā          dantā tava sudassanā.
        Apaṇḍarā lohitantā         jiñjukaphalasannibhā
        āyatā ca visālā ca        nettā tava sudassanā.
        Nātidīghā susamaṭṭhā          kanakabyā samocitā
        uttamaṅgaruhā tuyhaṃ          kesā candanagandhikā.
        Yāvatā kasigorakkhā         vāṇijānañca yā gati
        isīnañca parakkantaṃ           saññatānaṃ tapassinaṃ.
        Na te samasamaṃ passe         asmiṃ paṭhavimaṇḍale
        ko vā tvaṃ kassa vā putto   kathaṃ jānemu taṃ mayanti.
     Tattha vicittahatthābharaṇāti vicittehi hatthābharaṇehi samannāgatā.
Hemacandanagandhinīti suvaṇṇavaṇṇacandanagandhavilepanā. Saññatūrūti
suvaṭṭitaghanaūru sampannaūrulakkhaṇā. Vilākāti saṅkhittamajjhā.
Mudukāti mudu sukhumālā. Suddhāti nimmalā. Supatiṭṭhitāti samaṃ
paṭhaviṃ phusantā suṭṭhu patiṭṭhitā. Kamanāti gacchamānā. Kāmanīyāti
kantā kāmetabbayuttakā. Harantiyeva me manoti ete evarūpena
paramena itthīvilāsena caṅkamantiyā tava pādā mama cittaṃ harantiyeva.
Vimaṭṭhāti visālā. Sussoṇīti sundarasoṇī. Akkhassāti
suvaṇṇassa phalakaṃ viya visālā te soṇīti vadati. Uppalasseva
kiñjakkhāti nīluppalakaṇṇikā viya. Kaṇhañjanassevāti sukhumakaṇhalomācitattā
evamāha. Duvidhāti gāthaṃ thane vaṇṇayanto āha.

---------------------------------------------------------------------------------------------
page403.
Te hi dve hutvā ure jātā vaṇṭassa abhāvā avaṇṭā ure
laggā eva hutvā suṭṭhu nikkhantattā sādhupaccudā payassa dhāraṇato
payodharā. Appatītāti nappatītā amilātatāya vā anabbhunnatatāya
vā na anto paviṭṭhāti appatītā. Suvaṇṇaphalake ṭhapitasuvaṇṇamayā
vaṭṭālābuno aḍḍhena sadisatāya aḍḍhalābusamā thanā. Eṇeyyakā
yathāti eṇimigassa hi dīghā ca vaṭṭā ca gīvā sobhati evaṃ
tava thokaṃ dīghā. Kambutalābhāsāti suvaṇṇāliṅgatalasannibhā gīvāti
attho. Paṇḍarāvaraṇāti dantāvaraṇā. Catutthamanasannibhāti
catutthamano vuccati catutthamanavatthubhūtā jivhā. Abhirattabhāvena
jivhāsadisaṃ te oṭṭhapariyosānanti vadati. Uddhaggāti uparimadantā.
Adhaggāti heṭṭhimadantā. Dumaggaparimajjitāti dantakaṭṭhaparimajjitā
parisuddhā. Duvijāti dvijā. Nelasambhūtāti niddosesu
hanumaṃsapariyosānesu saṃbhūtā. Apaṇḍarāti kaṇhā. Lohitantāti
rattapariyantā. Jiñjukaphalasannibhāti rattaṭṭhāne jiñjukaphalasadisā.
Sudassanāti passantānaṃ atittikarā pañcapasādasamannāgatā. Nātidīghāti
pamāṇayuttā. Susamaṭṭhāti suṭṭhu samaṭṭhā. Kanakabyā samocitāti
kanakabyā vuccati suvaṇṇaphalikā tāya gandhatelaṃ ādāya pariharitā
suracitā. Kasigorakkhāti iminā kasiñca gorakkhañca nissāya
jīvanakasatte dasseti. Yā gatīti yattakā nipphatti. Parakkantanti
yattakaṃ isīnaṃ parakkantaṃ vitthārīkatā imasmiṃ himavante yattakā
isayo vasantīti attho. Na te samasamanti tesu sabbesu ekaṃpi

---------------------------------------------------------------------------------------------
page404.
Rūpalīlāvilāsādisamatāya tayā samaṃ na passāmi. Ko vā tvanti
idaṃ tassā itthībhāvaṃ jānanto purisavohāravasena pucchati.
     Sā evaṃ pādato paṭṭhāya yāva kesā attano vaṇṇaṃ bhāsante
tāpase alambusā tuṇhī hutvā tassā kathāya yathānusandhiṃ gatāya
tassa sammuḷhabhāvaṃ ñatvā gāthamāha
        na pañhakālo bhaddante       kassapevaṃ gate sati
        ehi samma ramissāma         ubho asmāka assame
        ehi taṃ upaguyhissaṃ          ratīnaṃ kusalo bhavāti.
     Tattha kassapevaṃ gate satīti kassapagotta evaṃ tava citte
pavatte sati pañhakālo na hoti. Sammāti piyavacanamālapanametaṃ.
Ratīnanti pañcakāmaguṇaratīnaṃ.
     Evaṃ vatvā alambusā cintesi nāyaṃ mayi ṭhitāya hatthapāsaṃ
gamissati gacchantī viya gamissāmīti. Sā itthīmāyākusalatāya
tāpasaṃ upasaṅkamitvā āgatamaggābhimukhī pāyāsi.
     Tamatthaṃ pakāsento satthā āha
        idaṃ vatvāna pakkāmi         accharā kāmavaṇṇinī
        missā missetumicchantī        isisiṅgaṃ alambusāti.
     Atha naṃ tāpaso gacchantaṃ disvā ayaṃ gacchatīti attano
dandhaparakkamaṃ mandagamanaṃ chinditvā vegena dhāvitvā kesesu hatthena
parāmasi.
     Tamatthaṃ pakāsento satthā āha

---------------------------------------------------------------------------------------------
page405.
        So ca vegena nikkhamma       chetvā dandhaparakkamaṃ
        tamuttamāsu veṇīsu           ajjhappatto parāmasi.
        Tamudāvatta kalyāṇī          palissaji susobhanī
        cavi tamhi brahmacariyā        yathā taṃ atha tositā.
        Manasā agamā indaṃ          vasantaṃ nandane vane
        tassā saṅkappamaññāya        maghavā devakuñjaro
        pallaṅkaṃ pāhiṇi khippaṃ         suvaṇṇaṃ sopavāhanaṃ.
        Sauracchadapaññāsaṃ            sahassapaṭiyatthataṃ
        tamenaṃ tattha dhāresi         ure katvāna sobhanā.
        Yathā ekamuhuttaṃva           tīṇi vassāni dhārayi
        vimado tīhi vassehi          pabujjhitvāna brāhmaṇo.
        Addasāsi haritarukkhe         samantā aggiyāyanaṃ
        navapattavanaṃ phullaṃ            kokilagaṇaghositaṃ.
        Samantā sa viloketvā       rudaṃ assūni vattayi
        na juhe na jape mante       aggihuttaṃ pahāpitaṃ.
        Ko nu me pāricariyāya       pubbe cittaṃ palobhayi
        araññe me viharato         yo me tejāhasambhutaṃ
        nānāratanaparipuṇṇaṃ           nāvaṃva gaṇhi aṇṇaveti.
     Tattha ajjhappattoti sampatto. Tamudāvatta kalyāṇīti taṃ
kese parāmasetvā ṭhitaṃ isiṃ udāvattitvā nivattitvā
kalyāṇadassanā sā suṭṭhusobhanā. Palassajīti āliṅgi. Cavi tamhi

---------------------------------------------------------------------------------------------
page406.
Brahmacariyā yathā taṃ atha tositāti bhikkhave tassa isino tāvadeva
jhānaṃ antaradhāyi tasmiṃ tamhā jhānā brahmacariyā cavite yathā
taṃ sakkena patthitaṃ tatheva ahosi. Atha sakkassa patthanāya
samiddhabhāvaṃ viditvā sā devakaññā pesitā tassa tena brahmacariyavināsena
sañjanitapītipāmojjāti attho. Manasā agamāti sā taṃ
āliṅgitvā ṭhitā aho vata sakko pallaṅkaṃ passeyyāti evaṃ
pavattena manasā indaṃ agamā. Nandaneti nandijananasamatthatāya
nandanavanasaṅkhāte tāvatiṃsabhavane vasantaṃ. Devakuñjaroti devaseṭṭho.
Pāhiṇīti pesehi. Pahiṇītipi pāṭho. Sopavāhananti saparivāraṃ.
Sauracchadapaññāsanti paññāsāya uracchadehi paṭicchāditaṃ.
Sahassapaṭiyatthatanti sahassadibbakojavatthataṃ. Tamenaṃ tatthāti taṃ isisiṅgaṃ
tattha dibbapallaṅke nisinnā sā ure katvā dhāresīti. Tīṇi
vassānīti ekamuhuttaṃ viya manussagaṇanāya tīṇi vassāni taṃ ure
nipajjāpetvā tattha nisinnā dhāresi. Vimadoti nimmado
vigatavisaññabhāvo. So hi tīṇi saṃvaccharāni visañño sayitvā pacchā
paṭiladdhasañño pabujjhi. Tasmiṃ pabujjhamāne hatthādiphandanaṃ disvāva
alambusā tassa pabujjhanabhāvaṃ ñatvā pallaṅkamantaradhāpetvā sayaṃpi
antarahitā aṭṭhāsi. Addasāsīti assamapadaṃ olokento kena
nu khomhi sīlavināsaṃ pāpitoti cintetvā mahantena saddena paridevamāno
addasāsi. Haritarukkheti aggiyāyanasaṅkhātaṃ aggisālaṃ samantā
parivāretvā ṭhite haritapattarukkhe. Navapattavananti taruṇehi

---------------------------------------------------------------------------------------------
page407.
Navapattehi sañchannaṃ vanaṃ. Rudanti paridevanto. Na juhe na jape
manteti ayamassa paridevanagāthā. Pahāpitanti hāpitaṃ. Pakāro
upasaggamattaṃ. Pāricariyāyāti konu kilesapāricariyāya ito pubbe
mama cittaṃ palobhayīti paridevati. Yo me tejāhasaṃbhūtanti hakāro
nipātamattaṃ. Yo mama samaṇatejena saṃbhūtaṃ jhānaguṇaṃ nānāratanapuṇṇaṃ
mahaṇṇave nāvaṃ viya gaṇhi vināsaṃ pāpesi ko nāmesoti
paridevati.
     Taṃ sutvā alambusā cintesi sacāhaṃ na kathessāmi ayaṃ
me abhisapissati handassa kathessāmīti. Sā dissamānena kāyena
ṭhatvā gāthamāha
        ahante pāricariyāya         devarājena pesitā
        avadhi cittaṃ cittena          pamādā tvaṃ na bujjhasīti.
     So tassā kathaṃ sutvā pitarā dinnaṃ ovādaṃ saritvā pituvacanaṃ
akatvā mahāvināsaṃ pattomhīti paridevanto catasso gāthāyo abhāsi
        imāni kira maṃ tāto         kassapo anusāsati
        kamalāsarisitthiyo            tāyo bujjhesi māṇava.
        Ure gaṇḍāyo bujjhesi       tāyo bujjhesi māṇava
        iccānusāsimaṃ tāto         yathā maṃ anukampako.
        Tassāhaṃ vacanaṃ nākaṃ          pitu buddhassa sāsanaṃ
        araññe nimmanussamhi         savājja jhāyāmi ekako.

---------------------------------------------------------------------------------------------
page408.
        Sohaṃ tathā karissāmi         dhiratthu jīvitena me
        puna vā tādiso hessaṃ       maraṇaṃ me bhavissatīti.
     Tattha imānīti imāni vacanāni. Kamalāsarisitthiyoti kamalā
vuccati nārīphalakā tāsaṃ pupphasadisā itthiyo. Tāyo bujjhesīti
māṇava tāyo jāneyyāsi ñatvā dassanapathaṃ agantvā
palāpeyyāsīti yāni evarūpāni vacanāni tadā maṃ tāto anusāsati
imāni kira tānīti. Ure gaṇḍāyoti uramhi dvīhi gaṇḍehi
samannāgatāyo. Tāyo bujjhesīti māṇava tāyo attano vasaṅgate
vināsaṃ pāpentīti jāneyyāsīti. Nākanti na kariṃ. Jhāyāmīti
pajjhāyāmi paridevāmi. Dhiratthu jīvitena meti dhiratthu garahitaṃ mama
jīvitaṃ jīvitena me ko attho. Puna vāti tathā karissāmi
yathā puna vā tādiso bhavissāmi naṭṭhaṃ jhānaṃ uppādetvā
vītarāgo bhavissāmi maraṇaṃ vā me bhavissatīti.
     So kāmarāgaṃ pahāya puna jhānaṃ uppādesi. Athassa samaṇatejaṃ
disvā jhānassa ca uppāditabhāvaṃ ñatvā alambusā bhītā khamāpesi.
     Tamatthaṃ pakāsento satthā dve gāthā abhāsi
        tassa tejañca viriyañca         dhitiṃ ñatvā suvaḍḍhitaṃ
        sirasā aggahī pāde          isisiṅgaṃ alambusā.
        Mā me kujjha mahāvīra         mā me kujjha mahāise
        mahā attho mayā ciṇṇo       tidasānaṃ yasassinaṃ
        tayāpi kampitaṃ āsi           sabbaṃ devapuraṃ tadāti.

---------------------------------------------------------------------------------------------
page409.
     Atha naṃ so khamāmi te bhadde yathāsukhaṃ gacchāhīti visajjento
gāthamāha
        tāvatiṃsā ca ye devā        tidasānañca vāsavo
        tvañca bhadde sukhī hohi        gaccha kaññe yathāsukhanti.
Sā taṃ vanditvā teneva suvaṇṇapallaṅkena devapuraṃ gatā.
     Tamatthaṃ pakāsento satthā tisso gāthāyo abhāsi
        tassa pāde gahetvāna        katvā ca naṃ padakkhiṇaṃ
        añjaliṃ paggahetvāna          tamhā ṭhānā apakkami.
        Yo tassā āsi pallaṅko      sovaṇṇo sopavāhano
        sauracchadapaññāso            sahassapaṭiyatthato
        tameva pallaṅkamāruyha         agā devāna santike.
        Tamokkamiva āyantiṃ           jalantiṃ vijjutaṃ yathā
        patīto sumano vitto          devindo adadā varanti.
     Tattha okkamivāti dīpakaṃ viya. Patītoti ādīhi tuṭṭhākārova
dassito. Adadā varanti āgantvā vanditvā ṭhitāya tuṭṭho
varaṃ adadā adāsi.
     Sā tassa santike varaṃ gaṇhantī osānagāthamāha
        varañce me ado sakka        sabbabhūtānamissara
        na isipalobhikā gacche         etaṃ sakka varaṃ vareti.
     Tassattho sakka devarāja sace me tvaṃ varaṃ ado puna

---------------------------------------------------------------------------------------------
page410.
Isipalobhikāya na gaccheyyaṃ mā maṃ etadatthāya pahiṇeyyāsi
etaṃ varaṃ varemīti.
     Satthā tassa bhikkhuno imaṃ dhammadesanaṃ āharitvā saccāni
pakāsetvā jātakaṃ samodhānesi. Saccapariyosāne so bhikkhu
sotāpattiphale patiṭṭhahi. Tadā alambusā porāṇadutiyikā ahosi.
Isisiṅgo ukkaṇṭhito bhikkhu pitā mahāisi pana ahamevāti.
                   Alambusājātakaṃ niṭṭhitaṃ.
                         Tatiyaṃ.
                   -----------------
                      Saṅkhapālajātakaṃ
     ariyāvakāsosīti idaṃ satthā jetavane viharanto uposathakammaṃ
ārabbha kathesi.
     Tadā hi satthā uposathike upāsake sampahaṃsetvā
porāṇakapaṇḍitā mahatiṃ nāgasamapattiṃ pahāya uposathaṃ upavasiṃsuyevāti vatvā
tehi yācito atītaṃ āhari.
     Atīte rājagahe magadharājā nāma rajjaṃ kāresi. Tadā
bodhisatto tassa rañño aggamahesiyā kucchimhi nibbatti.
Duyyodhanotissa nāmaṃ kariṃsu. So vayappatto takkasilāyaṃ sabbasippāni
uggaṇhitvā āgantvā pitu sippaṃ dassesi. Atha naṃ pitā rajje
abhisiñcitvā isipabbajjaṃ pabbajitvā uyyāne vasi. Bodhisatto

---------------------------------------------------------------------------------------------
page411.
Divasassa tikkhattuṃ pitu santikaṃ agamāsi. Mahālābhasakkāro udapādi.
So tena palibodhena kasiṇaparikammamattaṃpi kātuṃ asakkonto cintesi
mahā me lābhasakkāro na sakkā mayā idha vasantena imaṃ jaṭaṃ
chindituṃ puttassa anārocetvāva aññattha gamissāmīti. So
kañci ajānāpetvā uyyānā nikkhamma magadharaṭṭhaṃ atikkamitvā
mahisakaraṭṭhe saṅkhapāladahato nāma nikkhantāya kaṇṇaveṇṇāya nadiyā
nivattane candakapabbataṃ upanissāya paṇṇasālaṃ katvā tattha vasanto
kasiṇaparikammaṃ katvā jhānābhiññā nibbattetvā uñchācariyāya
yāpesi. Tamenaṃ saṅkhapālo nāma nāgarājā mahantena parivārena
kaṇṇaveṇṇanadito nikkhamitvā antarantarā upasaṅkamati. So
tassa dhammaṃ desesi. Athassa putto pitaraṃ daṭṭhukāmo gataṭṭhānaṃ
ajānanto anuvicarāpetvā asukaṭṭhāne nāma vasatīti ñatvā tassa
dassanatthāya mahantena parivārena tattha gantvā ekamante khandhāvāraṃ
nivāsāpetvā katipayehi amaccehi saddhiṃ assamapadābhimukho pāyāsi.
Tasmiṃ khaṇe saṅkhapālo mahantena parivārena dhammaṃ suṇanto nisīdi.
So taṃ rājānaṃ āgacchantaṃ disvā isiṃ vanditvā uṭṭhāyāsanā
pakkāmi. Rājā pitaraṃ vanditvā paṭisanthāraṃ katvā nisīditvā
pucchi bhante katararājā nāmesa tumhākaṃ santikaṃ āgatoti.
Tāta saṅkhapālanāgarājā nāmesoti. So tassa sampattiṃ nissāya
nāgabhavane lobhaṃ katvā katipāhaṃ vasitvā pitu bhikkhāhāraṃ nibaddhāpetvā
attano nagarameva gantvā catūsu dānasālāyo kāretvā

---------------------------------------------------------------------------------------------
page412.
Sakalajambūdīpaṃ saṅkhobhetvā dānaṃ datvā sīlaṃ rakkhitvā uposathavāsakammaṃ
katvā nāgabhavanaṃ patthetvā āyūhapariyosāne nāgabhavane
nibbattitvā saṅkhapālanāgarājā hutvā ahosi. So gacchante
gacchante kāle tāya sampattiyā vippaṭisārī hutvā tato paṭṭhāya
manussayoniṃ patthento uposathavāsaṃ vasi. Athassa nāgabhavane
vasantassa uposathavāso na sampajjati sīlavināsaṃ pāpuṇāti.
So tato paṭṭhāya nāgabhavanā nikkhamitvā kaṇṇaveṇṇāya avidūre
mahāmaggassa ca ekapadikamaggassa ca antare ekaṃ vammikaṃ parikkhipitvā
uposathaṃ adhiṭṭhāya samādinnasīlo mama cammamaṃsādīhi atthikā
cammamaṃsādīni harantūti attānaṃ dānamukhe visajjetvā vammikamatthake
nipanno samaṇadhammaṃ karonto cātuddase paṇṇarase vasitvā pāṭipade
nāgabhavanaṃ gacchati.
     Tasmiṃ ekadivasaṃ evaṃ sīlaṃ samādayitvā nipanne paccantagāmavāsino
soḷasa janā maṃsaṃ āharissāmāti āvudhahatthā araññe
vicarantā kiñci alabhitvā nikkhamantā taṃ vammikamatthake nipannaṃ
disvā mayaṃ ajja godhapotakaṃpi na labhimhā imaṃ nāgarājānaṃ
vadhitvā khādissāmāti cintetvā mahā kho panesa gayhamāno
palāpeyyāti yathānipannameva taṃ bhogesu sūlehi vijjhitvā dubbalaṃ
katvā gaṇhissāmāti sūlādīni ādāya upasaṅkamiṃsu. Bodhisattassapi
sarīraṃ mahantaṃ ekadoṇikanāvappamāṇaṃ vaṭṭetvā ṭhapitasumanapupphadāmaṃ
viya jiñjukaphalasannibhehi akkhīhi jayasumanapupphasadisena sīsena

---------------------------------------------------------------------------------------------
page413.
Samannāgato ativiya sobhati. So tesaṃ soḷasannaṃ janānaṃ
padasaddena bhogantarato sīsaṃ nīharitvā rattakkhīni ummiletvā te
sūlahatthe āgacchante disvā cintesi ajja mayhaṃ manoratho
matthakaṃ pāpuṇissati ahaṃ attānaṃ dānamukhe niyyādetvā viriyaṃ
adhiṭṭhahitvā nipanno ime mama sarīraṃ sattīhi koṭṭetvā
chiddāvachiddaṃ karonte kodhavasena akkhīni ummiletvā na olokessāmīti.
Attano sīlabhedabhayena daḷhaṃ adhiṭṭhāya sīsaṃ bhogantareyeva
pavesetvā nipajji. Atha naṃ te upagantvā naṅguṭṭhe gahetvā
kaḍḍhantā bhūmiyaṃ pātetvā tikhiṇasūlehi aṭṭhasu ṭhānesu vijjhitvā
sakaṇṭakakāḷavettayaṭṭhiyo pahāramukhehi pavesetvā aṭṭhasu ṭhānesu
kājenādāya mahāmaggaṃ paṭipajjiṃsu. Mahāsatto sūlehi vijjhanato
paṭṭhāya ekaṭṭhānepi kodhavasena akkhīni ummiletvā te na
olokesi. Tassa aṭṭhahi kājehi ādāya nīyamānassa sīsaṃ
olambitvā bhūmiyaṃ pahari. Atha naṃ sīsamassa olambatīti mahāmagge
nipajjāpetvā taruṇasūlena nāsapūṭe vijjhitvā rajjukaṃ pavesetvā
sīsaṃ ukkhipitvā kājakoṭiyaṃ laggitvā punapi ukkhipitvā maggaṃ
paṭipajjiṃsu.
     Tasmiṃ khaṇe videharaṭṭhe mithilanagaravāsī āḷāro nāma kuṭumbiko
pañca sakaṭasatāni ādāya sukhayānake nisīditvā gacchanto te
bhojaputte bodhisattaṃ tathā gaṇhitvā gacchante disvā tesaṃ
soḷasannaṃpi soḷasahi vāhagoṇehi saddhiṃ pasataṃ pasataṃ suvaṇṇamāsake

---------------------------------------------------------------------------------------------
page414.
Sabbesaṃpi nivāsanapārupanāni tesaṃ bhariyānaṃpi vatthābharaṇāni datvā
visajjāpesi. So nāgabhavanaṃ gantvā tattha papañcaṃ akatvā
mahantena parivārena nikkhamitvā āḷāraṃ upasaṅkamitvā nāgabhavanassa
vaṇṇaṃ kathetvā taṃ ādāya nāgabhavanaṃ gantvā tīhi nāgakaññāsatehi
saddhiṃ mahantamassa yasaṃ datvā dibbehi kāmehi santappesi.
Āḷāro nāgabhavane ekavassaṃ vasitvā dibbakāme paribhuñjitvā
icchāmahaṃ samma pabbajitunti nāgarājassa kathetvā pabbajitaparikkhāre
gahetvā nāgabhavanato himavantappadesaṃ gantvā pabbajitvā tattheva
ciraṃ vasitvā aparabhāge cārikaṃ caranto bārāṇasiṃ patvā rājuyyāne
vasitvā punadivase bhikkhāya nagaraṃ pavisitvā rājadvāraṃ agamāsi.
Atha naṃ bārāṇasirājā disvā iriyāpathe pasīditvā pakkosāpetvā
paññattāsane nisīdāpetvā nānaggarasabhojanaṃ bhojetvā aññatarasmiṃ
nīce āsane nisinno vanditvā tena saddhiṃ sallapanto paṭhamaṃ gāthamāha
                ariyāvakāsosi pasannanetto
                maññe bhavaṃ pabbajito kulamhā
                kathaṃ nu vittāni pahāya bhoge
                pabbaji nikkhamma gharā sapaññoti.
     Tattha ariyāvakāsosīti niddosasundarasarīrāvakāsosi abhirūposīti
attho. Pasannanettoti pañcahi pasādehi yuttanetto.
Kulamhāti khattiyabrāhmaṇakulā vā seṭṭhikulā vā pabbajitosīti
maññāmi. Kathaṃ nūti kena kāraṇena kiṃ ārammaṇaṃ katvā

---------------------------------------------------------------------------------------------
page415.
Dhanañca bhoge ca pahāya gharā nikkhamitvā pabbajitosi. Sapaññoti
paṇḍitapurisoti pucchi.
     Tato paraṃ tāpasassa ca rañño ca vacanapaṭivacanavasena gāthānaṃ
sambandho veditabbo.
                Sayaṃ vimānaṃ naradeva disvā
                mahānubhāvassa mahoragassa
                disvāna puññāna mahāvipākaṃ
                saddhāyahaṃ pabbajitomhi rāja.
                Na kāmakāmā na bhayā na dosā
                vācaṃ musā pabbajitā bhaṇanti
                akkhāhi me pucchito etamatthaṃ
                sutvāna me jāyihitippasādo.
                Vāṇijja raṭṭhādhipa gacchamāno
                pathe addasāsimhi bhojaputte
                pavaḍḍhakāyaṃ uragaṃ mahantaṃ
                ādāya gacchante pamodamāne.
                Sohaṃ samāgañchi janinda tehi
                pahaṭṭhalomo avacasmi bhīto
                kuhiṃ ayaṃ nīyati bhīmakāyo
                nāgena kiṃ kāhatha bhojaputtā.

---------------------------------------------------------------------------------------------
page416.
                Nāgo ayaṃ nīyati bhojanatthaṃ
                pavaḍḍhakāyo urago mahanto
                sādhuñca thūlañca muduñca maṃsaṃ
                na tvaṃ rasaññāsi videhaputta.
                Ito mayaṃ gantvā sakaṃ niketaṃ
                ādāya satthāni vikoṭayitvā
                maṃsāni bhakkhāma pamodamānā
                mayaṃ hi vo sattavo pannagānaṃ.
                Sace ayaṃ nīyati bhojanatthaṃ
                pavaḍḍhakāyo urago mahanto
                dadāmi vo balibaddāni soḷasa
                nāgaṃ imaṃ muñcatha bandhanasmā.
                Addhā hi no bhakkho ayaṃ manāpo
                bahū ca no oragā bhuttapubbā
                karoma te taṃ vacanaṃ āḷāra
                mittañca no hohi videhaputta.
                Tadassu te bandhanā mocayiṃsu
                yaṃ natthuto paṭimokkhassa pāse
                mutto ca so bandhanā nāgarājā
                pakkāmi pācīnamukho muhuttaṃ.

---------------------------------------------------------------------------------------------
page417.
                Gantvāna pācīnamukho muhuttaṃ
                puṇṇehi nettehi palokayī maṃ
                tadassāhaṃ piṭṭhito anvāgañchi
                dasaṅgulī añjaliṃ paggahetvā.
                Gaccheva kho tvaṃ taramānarūpo
                mā taṃ amittā puna aggahesuṃ
                dukkho hi luddehi punā samāgamo
                adassanaṃ bhojaputtāna gaccha.
                Agamāsi so rahadaṃ vippasannaṃ
                nīlobhāsaṃ ramaṇīyaṃ sutitthaṃ
                sammonataṃ jambuhi vedisāhi
                pāvekkhi nittiṇṇabhayo patīto.
                So taṃ pavissa na cirassa nāgo
                dibbena me pāturahū janinda
                upaṭṭhahī maṃ pitaraṃva putto
                hadayaṅgamaṃ kaṇṇasukhaṃ bhaṇanto.
                Tvaṃ mesi mātā ca pitā āḷāra
                abbhantaro pāṇadado sahāyo
                sakañca iddhiṃ paṭilābhakosmi
                āḷāra passa me nivesanāni

---------------------------------------------------------------------------------------------
page418.
                Pahūtabhakkhaṃ bahuannapānaṃ
                masakkasāraṃ viya vāsavassāti.
     Tattha vimānanti saṅkhapālanāgarañño anekasatanāṭakitthīsampattisampannaṃ
kāñcanamaṇivimānaṃ. Puññānanti tena katapuññānaṃ mahantaṃ
vipākaṃ disvā kammañca phalañca paralokañca saddahitvā pavattāya
saddhāya ahaṃ pabbajito. Na kāmakāmāti na vatthukāmenapi bhayenapi
dosenapi musā bhaṇanti. Jāyihitīti bhante tumhākaṃ vacanaṃ sutvā
mayhaṃpi pasādo somanassaṃ jāyissati. Vāṇijjanti vāṇijjakammaṃ
karissāmīti gacchanto. Pathe addasāsimhīti pañcannaṃ sakaṭasatānaṃ
purato sukhayānake nisīditvā gacchanto mahāmagge janapadamanusse
addasaṃ. Pavaḍḍhakāyanti vaḍḍhitakāyaṃ. Ādāyāti aṭṭhahi kājehi
gahetvā. Avacasmīti abhāsiṃ. Bhīmakāyoti bhayajananakāyo.
Bhojaputtāti luddaputte piyasamudācārenālapati. Videhaputtāti
videharaṭṭhavāsitāya āḷāraṃ ālapiṃsu. Vikoṭayitvāti chinditvā.
Mayañhi vo sattavoti mayaṃ pana nāgānaṃ verino nāma. Bhojanatthanti
bhojanatthāya. Mittañca no hohīti tvaṃ amhākaṃ mitto hohi
kataguṇaṃ jāna. Tadassu teti mahārāja tehi bhojaputtehi evaṃ
vutte ahaṃ tesaṃ soḷasa vāhagoṇe nivāsanapārupanāni pasataṃ pasataṃ
suvaṇṇamāsake bhariyānañca nesaṃ vatthālaṅkāraṃ adāsiṃ atha te
saṅkhapālanāgarājānaṃ bhūmiyaṃ nipajjāpetvā attano kakkhalatāya
kaṇṭakācitā kāḷavettalatā koṭiyaṃ gahetvā ākaḍḍhituṃ ārabhiṃsu athāhaṃ

---------------------------------------------------------------------------------------------
page419.
Nāgarājānaṃ kilamantaṃ disvā akilamantova asinā tā latā chinditvā
dārakānaṃ kaṇṇaveṭhato vaṭṭiharaṇaniyāmena adukkhāpento sanikaṃ
nīhariṃ tasmiṃ kāle te bhojaputtā yaṃ bandhanaṃ assa natthuto
pavesetvā pāse paṭimokkhaṃ tasmā bandhanā taṃ uragaṃ mocayiṃsu.
Tassa nāsato saha pāsena taṃ rajjukaṃ nīhariṃsūti dīpeti. Iti
te uragaṃ visajjetvā thokaṃ gantvā ayaṃ urago dubbalo
matakāle naṃ gahetvāva gacchissāmīti nilīyiṃsu. Puṇṇehīti sopi
muhuttaṃ pācīnamukho gantvā assupuṇṇehi nettehi maṃ palokayi.
Tadassāhanti tadā assa ahaṃ. Gacchevāti evantaṃ avacanti vadati.
Rahadanti kaṇṇaveṇṇarahadaṃ. Sammonatanti ubhayatīresu
jumbūrukkhavedisārukkhehi onataṃ vinataṃ. Nittiṇṇabhayo patītoti so kira taṃ
rahadaṃ passanto āḷārassa nipaccakāraṃ dassetvā yāva naṅguṭṭhā
ottari. Udake paviṭṭhapaviṭṭhaṭṭhānamevassa nibbhayaṃ ahosi.
Tasmā nittiṇṇabhayo patīto hatthatuṭṭho pāvekkhīti. Pavissāti
pavesetvā. Dibbena meti nāgabhavane pamādaṃ anāpajjitvā mayi
kaṇṇaveṇṇanadītīraṃ anatikkanteyeva dibbena parivārena mama purato
pāturahosi. Upaṭṭhahīti upāgami. Abbhantaroti hadayamaṃsasadiso.
Tvaṃ mama bahūpakāro sakkāraṃ te karissāmi. Passa me nivesanānīti
mama nāgabhavanaṃ passa. Masakkasāraṃ viyāti masakkasāro vuccati
osakkanaparisakkanābhāvena ghanasāratāya ca sinerupabbatarājā ayaṃ tattha
māpitatāvatiṃsabhavanaṃ sandhāyevamāha.

---------------------------------------------------------------------------------------------
page420.
     Mahārāja evaṃ vatvā so nāgarājā uttariṃ attano nāgabhavanaṃ
vaṇṇento gāthādvayamāha
                taṃ bhūmibhāgehi upetarūpaṃ
                asakkharā ceva mudū subhā ca
                nīcātiṇā apparajā ca bhūmi
                pāsādikā yattha jahanti sokaṃ.
                Anāvakulā veḷuriyūpanīlā
                catuddisaṃ ambavanaṃ surammaṃ
                pakkā ca pesī saphalā suphullā
                niccotukā dhārayanti phalānīti.
     Tattha asakkharāti yā tattha bhūmi pāsāṇasakkhararahitā mudu
subhā kāñcanarajaṭamaṇimayā sattaratanavālukākiṇṇā. Nīcātiṇāti
indagopakapiṭṭhisadisavaṇṇehi nīcatiṇehi samannāgatā. Apparajāti
paṃsurahitā. Yattha jahanti sokanti yattha paviṭṭhamattāva nissokā
honti. Anāvakulāti na avakulā akhanimā upari ukkulavikulabhāvarahitā
vā samasaṇṭhitā. Veḷuriyūpanīlāti veḷuriyena upanīlā tattha nāgabhavane
veḷuriyamayā pasannasalilā nīlobhāsā anekavaṇṇakamaluppalasañchannā
pokkharaṇīti attho. Catuddisanti pokkharaṇiyā catūsu disāsu.
Pakkā cāti tasmiṃ ambavane ambarukkhā pakkaphalā ca aḍḍhapakkaphalā
ca taruṇaphalā ca phullitāyevāti attho. Niccotukāti channampi
utūnaṃ anurūpehi pupphaphalehi samannāgatāti.

---------------------------------------------------------------------------------------------
page421.
                Tesaṃ vanānaṃ naradeva majjhe
                nivesanaṃ bhassarasannikāsaṃ
                rajaṭaggaḷaṃ sovaṇṇamayaṃ uḷāraṃ
                pabhāsati vijjurivantalikkhe.
                Maṇimayā sovaṇṇamayā uḷārā
                anekacittā sasataṃ sunimmitā
                paripūrā kaññāhi alaṅkatāhi
                sovaṇṇakāyūradharāhi rāja.
                So saṅkhapālo taramānarūpo
                pāsādamāruyha anomavaṇṇo
                sahassathambhaṃ atulānubhāvaṃ
                yatthassa bhariyā mahesī ahosi.
                Ekā ca nārī taramānarūpā
                ādāya veḷuriyamayaṃ mahagghaṃ
                subhaṃ maṇiṃ jātimantūpapannaṃ
                acoditā āsanamabbhihāsi.
                Tato maṃ urago hatthe gahetvā
                nisīdayī pamukhaāsanasmiṃ
                idamāsanaṃ atra bhavaṃ nisīdatu
                bhavañhi me aññataro garūnaṃ.

---------------------------------------------------------------------------------------------
page422.
                Aññā ca nārī taramānarūpā
                ādāya vāriṃ upasaṅkamitvā
                pādāni pakkhālayi me janinda
                bhariyāva bhattū patino piyassa.
                Aparā ca nārī taramānarūpā
                paggayha sovaṇṇamayāya cāṭiyā
                anekasūpaṃ vividhaṃ viyañjanaṃ
                upanāmayī bhatta manuññarūpaṃ.
                Turiyehi maṃ bhārata bhuttabhattaṃ
                upaṭṭhahuṃ bhattu mano viditvā
                tatuttariṃ maṃ nipati mahantaṃ
                dibbehi kāmehi anappakehīti.
     Tattha nivesananti pāsādo. Bhassarasannikāsanti pabhassaradassanaṃ.
Rajaṭaggaḷanti rajaṭadvārakavātaṃ. Maṇimayāti evarūpā
tattha kūṭāgārā ca gabbhā ca. Paripūrāti saṃpuṇṇā. So saṅkhapāloti
mahārāja ahaṃ evaṃ tasmiṃ nāgabhavanaṃ vaṇṇente taṃ daṭṭhukāmo
ahosiṃ atha maṃ tattha netvā so saṅkhapālo hatthe gahetvā
taramāno veḷuriyathambhehi sahassathambhaṃ pāsādaṃ āruyha yasmiṃ ṭhāne
assa mahesī ahosi taṃ ṭhānaṃ netīti dīpeti. Ekā cāti mayi
pāsādaṃ abhiruḷhe ekā itthī aññehipi maṇīhi jātimantehi

---------------------------------------------------------------------------------------------
page423.
Upetaṃ subhaṃ veḷuriyāsanaṃ tena nāgarājena avuttāva. Abbhihāsīti
abhihari attharīti vuttaṃ hoti. Pamukhaāsanasminti pamukhāsanasmiṃ.
Uttamāsane nisīdāpesīti attho. Garūnanti mātāpitūnaṃ me tvaṃ
aññataroti evaṃ vatvā nisīdāpesi. Vividhaṃ viyañjananti vividhaṃ
byañjanaṃ. Bhatta manuññarūpanti bhattaṃ manuññarūpaṃ. Bhāratāti
rājānaṃ ālapati. Bhuttabhattanti katabhattakiccaṃ. Upaṭṭhahunti
anekasatehi turiyehi gandhabbaṃ kurumānā upaṭṭhahiṃsu. Bhattu mano
viditvāti attano patino cittaṃ jānitvā. Tatuttarinti tato
gandhabbakaraṇato uttariṃ. Maṃ nipatīti so nāgarājā maṃ upasaṅkami.
Mahantaṃ dibbehīti mahantehi uḷārehi dibbehi. Kāmehīti tehi
ca na appakehi anappakehi.
     Evaṃ upasaṅkamitvā ca pana gāthamāha
                bhariyā mametā tisatā āḷāra
                sabbattamajjhā padumuttarābhā
                āḷāra etāsu te kāmakāro
                dadāmi te tā paricārayassūti.
     Tattha sabbattamajjhāti sabbā attamajjhā pāṇinā
gahitappamāṇamajjhāti attho. Aṭṭhakathāyaṃ pana sumajjhāti pāṭho.
Padumuttarābhāti padumavaṇṇauttarābhā. Padumavaṇṇacchaviyoti attho.
Paricārayassūti tā attano pādaparicārikā karohīti vatvā tīhi
itthīsatehi saddhiṃ mahāsampattiṃ mayhaṃ adāsi.

---------------------------------------------------------------------------------------------
page424.
     Sohaṃ
                saṃvaccharaṃ dibbarasānubhutvā
                tadāssuhaṃ uttari paccabhāsiṃ
                nāgassidaṃ kinti kathañca laddhaṃ
                kathajjhagamāsi vimānaseṭṭhaṃ.
                Adhicca laddhaṃ pariṇāmajante
                sayaṃ kataṃ udāhu devehi dinnaṃ
                pucchāmi taṃ nāgarāje tamatthaṃ
                kathajjhagamāsi vimānaseṭṭhanti.
     Tattha dibbarasānubhutvāti dibbe kāmaguṇarase anubhavitvā.
Tadāssuhanti tadā assu ahaṃ. Nāgassidanti bhaddamukhassa
saṅkhapālanāgarājassa idaṃ sampattijātaṃ. Kinti kiṃ nāma kammaṃ katvā
laddhaṃ kathametaṃ vimānaseṭṭhaṃ tvaṃ ajjhagamāsīti iti naṃ ahaṃ
pucchiṃ. Adhicca laddhanti ahetunā laddhaṃ. Pariṇāmajanteti kenaci tava
atthāya pariṇāmitattā pariṇāmato jātaṃ. Sayaṃ katanti kārake
pakkosāpetvā ratanāni datvā kāritanti.
     Tato parā dvinnaṃpi vacanapaṭivacanagāthā ca
                nādhicca laddhaṃ na pariṇāmajamme
                na sayaṃ kataṃ napi devehi dinnaṃ
                sakehi kammehi apāpakehi
                puññehi me laddhamidaṃ vimānaṃ.

---------------------------------------------------------------------------------------------
page425.
                Kinte vataṃ kiṃ pana brahmacariyaṃ
                kassa suciṇṇassa ayaṃ vipāko
                akkhāhi me nāgarāje tamatthaṃ
                kathaṃ nu te laddhamidaṃ vimānaṃ.
                Rājā ahosiṃ magadhānamissaro
                duyyodhano nāma mahānubhāvo
                so itaraṃ jīvitaṃ saṃviditvā
                asassataṃ vipariṇāmadhammaṃ.
                Annañca pānañca pasannacitto
                sakkacca dānaṃ vipulaṃ adāsiṃ
                opānabhūtaṃ me gharaṃ tadāsi
                santappitā samaṇabrāhmaṇā ca.
                Mālañca gandhañca vilepanañca
                padīpayaṃ yānamupassayañca
                acchādanaṃ sayanamathannapānaṃ
                sakkacca dānāni adamha tattha.
                Taṃ me vataṃ taṃ pana brahmacariyaṃ
                tassa suciṇṇassa ayaṃ vipāko
                teneva me laddhamidaṃ vimānaṃ
                pahūtabhakkhaṃ bahuannapānaṃ.

---------------------------------------------------------------------------------------------
page426.
                Naccehi gītehi cupetarūpaṃ
                ciraṭṭhitikaṃ na ca sassatāyaṃ
                appānubhāvā taṃ mahānubhāvaṃ
                tejassinaṃ hanti atejavanto
                kimeva dāṭhāvudha kiṃ paṭicca
                hatthatthamāgañchi vanibbakānaṃ.
                Bhayaṃ nu te anvagataṃ mahantaṃ
                tejo nu te anvagataṃ dantamūlaṃ
                kimeva dāṭhāvudha kiṃ paṭicca
                kilesamāpajji vanibbakānaṃ.
                Na me bhayaṃ anvagataṃ mahantaṃ
                tejo na sakkā mama tebhi hantuṃ
                satañca dhammāni sukittitāni
                samuddavelāva duraccayāni.
                Cātuddasiṃ pañcadasiṃ āḷāra
                uposathaṃ niccamupāvasāmi
                athāgamuṃ soḷasa bhojaputtā
                rajjuṃ gahetvāna daḷhañca pāsaṃ.
                Bhetvāna nāsaṃ atikassa rajjuṃ
                nayiṃsu maṃ samparigayha luddā

---------------------------------------------------------------------------------------------
page427.
                Etādisaṃ dukkhamahaṃ titikkhaṃ
                uposathaṃ appaṭikopayanto.
                Ekāyane taṃ pathe addasaṃsu
                balena vaṇṇena cupetarūpaṃ
                siriyā paññāya ca bhāvitosi
                kimatthiyaṃ nāga tapo karosi.
                Na puttahetu na dhanassa hetu
                na āyuno cāpi āḷāra hetu
                manussayoniṃ abhipatthayāno
                tasmā parakkamma tapo karomi.
                Tvaṃ lohitakkho vihatantaraṃso
                alaṅkato kappitakesamassu
                surosito lohitacandanena
                gandhabbarājāva disā pabhāsasi.
                Deviddhipattosi mahānubhāvo
                sabbehi kāmehi samaṅgibhūto
                pucchāmi taṃ nāgarāje tamatthaṃ
                seyyo ito kena manussaloko.
                Āḷāra nāññatra manussalokā
                suddhi vā saṃvijjati saṃyamo vā

---------------------------------------------------------------------------------------------
page428.
                Ahañca laddhāna manussayoniṃ
                kāhāmi jātimaraṇassa antaṃ.
                Saṃvaccharo me vusito tavantike
                annena pānena upaṭṭhitosmi
                āmantayitvāna palemi nāga
                cirappavuṭṭhosmi ahaṃ janinda.
                Puttā ca dārā ca anujīvino ca
                niccānusiṭṭhā upatiṭṭhate taṃ
                kaccinu te nābhisaṃsittha koci
                piyañhi me dassanaṃ tuyha āḷāra.
                Yathāpi mātu ca pitu agāre
                putto piyo paṭivihitova seyya
                tatopi mayhaṃ idhameva seyyo
                cittañhi te nāga mayi pasannaṃ.
                Maṇi mamaṃ vijjati lohitaṅgo
                dhanāharo maṇiratanaṃ uḷāraṃ
                ādāya taṃ gaccha sakaṃ niketaṃ
                laddhā dhanantaṃ maṇimossajassūti.
     Tattha kinte vatanti kiṃ tava vatasamādānaṃ. Brahmacariyanti
seṭṭhacariyaṃ. Opānabhūtanti catumahāpathe khatapokkharaṇī viya
dhammikasamaṇabrāhmaṇānaṃ yathāsukhaṃ paribhuñjitabbavibhavaṃ. Na ca sassatāyanti

---------------------------------------------------------------------------------------------
page429.
Ciraṭṭhitikaṃ samānaṃpi cetaṃ mayhaṃ sassataṃ na hotīti me katheti.
Appānubhāvāti bhojaputte sandhāyāha. Hantīti aṭṭhasu ṭhānesu
sūlehi vijjhantā kiṃkāraṇā haniṃsu. Kiṃ paṭiccāti kaṃ sandhāya tvaṃ
tadā tesaṃ hatthatthaṃ āgañchi vasaṃ upagato. Vanibbakānanti bhojaputtā
idha vanibbakāti vuttā. Tejo nu te anvagataṃ dantamūlanti kiṃ nu
tava tejo bhojaputte disvā tadā bhayaṃ mahantaṃ anvagataṃ udāhu
visaṃ dantamūlaṃ anvagataṃ. Kilesanti dukkhaṃ. Vanibbakānanti
bhojaputtānaṃ santike bhojaputte nissāyāti attho. Tejo na
sakkā mama tebhi hantunti mama visatejo aññassa tejena abhihantuṃpi
na sakkā tesaṃ. Satanti buddhādīnaṃ. Dhammānīti sīlasamādhipaññākhanti-
anuddayāmettābhāvanāsaṅkhātāni dhammāni. Sukittitānīti suvaṇṇitāni
sukathitāni. Kinti katvā. Samuddavelāva duraccayānīti tehi samuddavelā
viya sappurisehi jīvitatthaṃpi duraccayānīti vaṇṇitāni tasmā ahaṃ
sīlabhedabhayena khantimettāsamannāgato hutvā mama kopassa sīlavelantaṃ
atikkamituṃ na adāsinti āha. Imissā pana saṅkhapāladhammadesanāya
dasapi pāramiyo labbhanti. Tadā hi mahāsattena sarīrassa
pariccattabhāvo dānapāramī nāma hoti. Tathārūpenapi visatejena
sīlassa abhinnatā sīlapāramī. Nāgabhavanato nikkhamitvā samaṇadhammakaraṇaṃ
nekkhammapāramī. Idañcīdañca kātuṃ vaṭṭatīti saṃvidahanaṃ
paññāpāramī. Adhivāsanaviriyaṃ viriyapāramī. Adhivāsanakhanti
khantipāramī. Saccasamādānaṃ saccapāramī. Mama sīlaṃ na bhindissāmīti

---------------------------------------------------------------------------------------------
page430.
Adhiṭṭhānaṃ adhiṭṭhānapāramī. Anuddayabhāvo mettāpāramī. Vedanāya
majjhattabhāvo upekkhāpāramī. Athāgamunti athekadivasaṃ vammikamatthake
nipannaṃ disvā soḷasa bhojaputtā khararajjuñca daḷhapāsañca sūlāni
ca gahetvā mama santikaṃ āgatā. Bhetvānāti mama sarīraṃ aṭṭhasu
ṭhānesu bhinditvā kaṇṭakalatā pavesetvā. Nāsaṃ atikassa
rajjunti thokaṃ gantvā sīsaṃ me olambantaṃ disvā mahāmagge
nipajjāpetvā puna nāsaṃpi me bhinditvā vivaṭṭarajjuṃ atikassa
kājakoṭiyaṃ laggetvā samantato pariggahetvā maṃ nayiṃsu. Addasaṃsūti
samma saṅkhapāla te bhojaputtā ekāyane ekagamane jaṅghapadikamagge
taṃ balena vaṇṇena ca upetarūpaṃ passiṃsu tvaṃ pana issariyasobhaggasiriyā
ca paññāya ca bhāvito vaḍḍhito so tvaṃ evarūpo
samāno kimatthaṃ tapaṃ karosi kiṃ icchanto uposathavāsaṃ upavasasi
sīlaṃ rakkhasi. Addasāsintipi pāṭho. Ahaṃ ekāyane mahāmagge
taṃ addasinti attho. Abhipatthayānoti patthento. Tasmāti
yasmā manussayoniṃ patthemi tasmā viriyena parakkamitvā tapokammaṃ
karomīti. Surositoti suanulitto. Itoti imamhā nāgabhavanā
manussaloko kena uttaritaro. Suddhīti maggaphalanibbānasaṅkhātā
visuddhi. Saṃyamoti sīlaṃ. Idaṃ so manussalokeyeva buddhapaccekabuddhānaṃ
uppattiṃ sandhāyāha. Kāhāmīti attano appaṭisandhikabhāvaṃ
karonto jātijarāmaraṇassa antaṃ karissāmīti. Evaṃ mahārāja so
saṅkhapālo manussalokaṃ vaṇṇesīti. Saṃvaccharo meti evaṃ mahārāja

---------------------------------------------------------------------------------------------
page431.
Tasmiṃ manussalokaṃ vaṇṇente ahaṃ pabbajjāya sinehaṃ katvā
etadavocaṃ. Tattha upaṭṭhitosmīti annapānena ceva dibbehi ca
kāmaguṇehi pariciṇṇo mānito. Palemīti saremi gacchāmi.
Cirappavuṭṭhosmīti ahaṃ manussalokato cirappavuṭṭho. Nābhisaṃsitthāti
kacci nukho mama puttādīsu koci taṃ na akkosi na paribhāsasīti
pucchati. Nābhisajjethātipi pāṭho. Na kopesīti attho.
Paṭivihitoti paṭijaggito. Maṇi mamanti sace samma āḷāra
gacchasiyeva evaṃ sante mama lohitaṅgo dhanāharaṇo sabbakāmadado
maṇi saṃvijjati taṃ āḷāra maṇiratanaṃ ādāya tava gehaṃ gaccha
tattha imassānubhāvena yāvadicchakaṃ dhanaṃ laddhā puna imaṃ maṇiratanaṃ
ossajassu ossajanto ca aññattha anossajitvā attano
udakacāṭiyaṃ ossajeyyāsīti vatvā mayhaṃ maṇiratanaṃ upanesīti vadati.
     Evaṃ vatvā athāhaṃ mahārāja nāgarājānaṃ etadavocaṃ
samma nāhaṃ dhanenatthiko pabbajituṃ pana icchāmīti pabbajitaparikkhāraṃ
yācitvā teneva saddhiṃ nāgabhavanato nikkhamitvā taṃ nivattetvā
himavantaṃ pavisitvā pabbajitoti vatvā rañño dhammakathaṃ  kathento
gāthādvayamāha
                diṭṭhā mayā mānusikāpi kāmā
                asassatā vipariṇāmadhammā
                ādīnavaṃ kāmaguṇesu disvā
                saddhāyahaṃ pabbajitomhi rāja.

---------------------------------------------------------------------------------------------
page432.
                Dumapphalāneva patanti mānavā
                daharā ca vuḍḍhā ca sarīrabhedā
                etaṃpi disvā pabbajitomhi rāja
                apaṇṇakaṃ sāmaññameva seyyoti.
     Tattha saddhāyāti kammañca phalañca nibbānañca saddahitvā.
Dumapphalānevāti yathā rukkhaphalāni pakkānipi apakkānipi patanti
tathāpi daharā ca vuḍḍhā patanti. Apaṇṇakanti aviruddhaṃ
niyyānikaṃ. Sāmaññameva seyyoti pabbajjāva uttamāti pabbajjāya
guṇaṃ disvā pabbajitomhi mahārājāti.
     Taṃ sutvā rājā anantaraṃ gāthamāha
                addhā have sevitabbā sapaññā
                bahussutā ye bahuṭhānacintino
                nāgañca sutvāna tuvañca āḷāra
                kāhāmi puññāni anappakānīti.
     Tattha ye bahuṭhānacintinoti ye bahūni kāraṇāni jānanti.
Nāgañcāti tathā appamādavihārīnaṃ nāgarājānañca tvañca vacanaṃ
sutvā.
     Athassa ussāhaṃ janento tāpaso osānagāthamāha
                addhā have sevitabbā sapaññā
                bahussutā ye bahuṭhānacintino

---------------------------------------------------------------------------------------------
page433.
                Nāgañca sutvāna mamañca rāja
                karohi puññāni anappakānīti.
     Evaṃ so rañño dhammaṃ desetvā tattheva cattāro
vassānamāse vasitvā puna himavantaṃ gantvā yāvajīvaṃ cattāro
brahmavihāre bhāvetvā brahmalokūpagato ahosi. Saṅkhapālopi
yāvajīvaṃ uposathavāsaṃ vasitvā rājā ca dānādīni puññāni
katvā yathākammaṃ gato.
     Satthā imaṃ dhammadesanaṃ āharitvā evaṃ porāṇakapaṇḍitā
nāgasampattiṃ pahāya uposathavāsaṃ vasiṃsūti vatvā jātakaṃ samodhānesi
tadā pitā tāpaso kassapo ahosi bārāṇasirājā ānando
āḷāro sārīputto saṅkhapālo pana ahameva sammāsambuddhoti.
                   Saṅkhapālajātakaṃ niṭṭhitaṃ.
                        Catutthaṃ.
                    ---------------
                     Cullasutasomajātakaṃ
     āmantayāmi nigamanti idaṃ satthā jetavane viharanto
nekkhammapāramiṃ ārabbha kathesi. Paccuppannavatthu mahānāradakassapajātaka-
sadisameva.
     Atīte pana bārāṇasī sudassanaṃ nāma nagaraṃ ahosi. Tattha
brahmadatto nāma rājā ajjhāvasi. Bodhisatto tassa aggamahesiyā

---------------------------------------------------------------------------------------------
page434.
Kucchimhi nibbatti. Dasamāsaccayena mātukucchito nikkhami. Tassa
pana puṇṇacandasassirīkaṃ mukhaṃ ahosi. Tenassa somakumāroti
nāmaṃ kariṃsu. So viññutaṃ patto sutacittako savanasīlo
ahosi. Tena naṃ sutasomoti sañjāniṃsu. So vayappatto
takkasilāyaṃ sippaṃ uggahetvā āgato pitusantakaṃ setacchattaṃ labhitvā
dhammena rajjaṃ kāresi mahantaṃ issariyaṃ ahosi. Tassa
candadevippamukhāni soḷasa itthīsahassāni ahesuṃ. So aparabhāge
puttadhītāhi vaḍḍhanto gharāvāsena anabhirato araññaṃ pavisitvā
pabbajitukāmo ahosi. So ekadivasaṃ kappakaṃ āmantetvā yadā
me samma sirasmiṃ palitaṃ passeyyāsi tadā me āroceyyāsīti
āha. Kappako tassa vacanaṃ sampaṭicchitvā aparabhāge palitaṃ
disvā ārocetvā tenahi naṃ samma kappaka uddharitvā mama
hatthe patiṭṭhapehīti vutte suvaṇṇasaṇḍavasena uddharitvā hatthe
ṭhapesi. Taṃ disvā mahāsatto jarāya me sarīraṃ abhibhūtanti
bhīto taṃ palitaṃ gahetvāva pāsādā otaritvā mahājanassa upaṭṭhāne
paññatte rājapallaṅke nisīditvā senāpatippamukhāni
asītiamaccasahassāni purohitappamukhāni saṭṭhibrāhmaṇasahassāni aññe ca
raṭṭhikanegamādayo bahū pakkosāpetvā sirasmiṃ me palitaṃ jātaṃ ahaṃ
mahallakosmi mama pabbajitabhāvaṃ jānāthāti vatvā paṭhamaṃ gāthamāha
        āmantayāmi nigamaṃ       mittāmacce pārisajje ca
        sirasmiṃ palitaṃ jātaṃ       pabbajjaṃ dāni rocahanti.

---------------------------------------------------------------------------------------------
page435.
     Tattha āmantayāmīti jānāpemi. Rocahanti rocemi ahaṃ
tassa me bhonto pabbajitabhāvaṃ jānāthāti.
     Taṃ sutvā tesu eko visāradappatto hutvā gāthamāha
                abhuṃ me kathaṃ nu bhaṇasi
                sallaṃ me deva urasi kappesi
                sattasatā te bhariyā
                kathaṃ nu te tā bhavissantīti.
     Tatra abhunti avaḍḍhiṃ. Urasi kappesīti urasmiṃ sunisitadhotasattiṃ
hāresi. Sattasatāti samajātikā khattiyakaññā sandhāyetaṃ
vuttaṃ. Kathaṃ nu te tā bhavissantīti tā tava bhariyā tayi pabbajite
anāthā nippaccayā kathaṃ bhavissanti etā anāthā katvā tumhākaṃ
pabbajjā nāma na yuttāti.
     Tato mahāsatto tatiyaṃ gāthamāha
                paññāyanti etā daharā
                aññaṃpetā gamissanti
                saggañca patthayāno
                tenāhaṃ pabbajissāmīti.
     Tattha paññāyantīti attano kammena paññāyissanti ahaṃ
etāsaṃ kiṃ homi sabbāpetā daharāyo añño rājā bhavissati
taṃ etā gamissantīti.

---------------------------------------------------------------------------------------------
page436.
     Amaccādayo bodhisattassa paṭivacanaṃ dātuṃ asakkontā tassa
mātu santikaṃ gantvā tamatthaṃ ārocesuṃ. Sā turitaturitā āgantvā
saccaṃ kira tvaṃ tāta pabbajitukāmoti vatvā dve gāthāyo abhāsi
                dulladdhaṃ me āsi sutasoma
                yassa te homahaṃ mātā
                yaṃ me vilapantiyā
                anapekkho pabbajasi deva.
                Dulladdhaṃ me āsi sutasoma
                yantaṃ ahaṃ vijāyissaṃ
                yaṃ me vilapantiyā
                anapekkho pabbajasi devāti.
     Tattha dulladdhanti yaṃ etaṃ mayā labhantiyā puttaṃ jammaṃ
laddhanti dulladdhaṃ. Yaṃ meti yena kāraṇena mayi nānappakārakaṃ
vilapantiyā tvaṃ pabbajituṃ icchasi tena kāraṇena tādisassa puttassa
labhanaṃ mama dulladdhaṃ nāmāti.
     Bodhisatto evaṃ paridevamānāya mātarā saddhiṃ kiñci na
kathesi. Sā roditvā kanditvā sayameva ekamantaṃ aṭṭhāsi.
Athassa pitu ārocesuṃ. So āgantvā ekantāva gāthamāha
                ko nāmeso dhammo sutasoma
                kā ca nāma pabbajjā

---------------------------------------------------------------------------------------------
page437.
                Yaṃ no amhe jiṇṇe ca
                anapekkho pabbajasi devāti.
     Tattha yaṃ no amheti yaṃ tvaṃ amhākaṃ putto samāno amhe
jiṇṇe paṭijaggitabbakāle appaṭijaggitvā papāte sīlaṃ pavattento
viya chaḍḍetvā anapekkho pabbajasi tena taṃ vadāmi ko nāmeso
tava dhammoti adhippāyo.
     Taṃ sutvā mahāsatto tuṇhī ahosi. Atha naṃ pitā tāta
sutasoma sacepi te mātāpitūsu sineho natthi puttadhītaro te
bahū taruṇā tayā vinā vattituṃ na sakkhissanti tesaṃ vuḍḍhippattakāle
pabbajissasīti vatvā sattamaṃ gāthamāha
                puttāpi tuyhaṃ bahavo
                daharā appattayobbanā
                mañjū te taṃ apassantā
                maññe dukkhaṃ nigacchantīti.
     Tattha mañjūti madhuravacanā. Nigacchantīti nigacchissanti
kāyakacetasikaṃ dukkhaṃ paṭilabhissantīti maññāmi.
     Taṃ sutvā mahāsatto gāthamāha
                puttehi ca me etehi
                daharehi appattayobbanehi
                mañjūhi sabbehipi tumhehi
                ciraṃ ṭhatvā vinābhāvoti.

---------------------------------------------------------------------------------------------
page438.
     Tattha sabbehipi tumhehīti tāta na kevalaṃ putteheva athakho
tumhehipi aññehipi sabbasaṅkhārehi ciraṃpi ṭhatvā dīghamaddhānaṃ ṭhatvāpi
vinābhāvo nānābhāvova niyato sakalasmiṃpi hi lokasannivāse
ekasaṅkhāropi nicco nāma natthīti.
     Evaṃ mahāsatto pitu dhammakathaṃ kathesi. So tassa dhammakathaṃ
sutvā tuṇhī ahosi. Athassa sattasatānaṃ piyabhariyānaṃ ārocayiṃsu.
Tā ca pāsādā oruyha tassa santikaṃ gantvā gopphakesu gahetvā
paridevamānā gāthamāhaṃsu
                chinnaṃ nu tuyhaṃ hadayaṃ
                ādū karuṇā ca natthi amhesu
                yaṃ no vikandantiyo
                anapekkho pabbajasi devāti.
     Tassattho sāmi sutasoma amhe vidhavā katvā gacchantassa
appamattakassāpi sinehassa abhāvena chinnaṃ nu tava amhesu hadayaṃ
udāhu karuṇāya abhāvena kāruññaṃ vā natthi yaṃ no evaṃ
vikandantiyo pahāya pabbajasīti.
     Mahāsatto tāsaṃ pādamūle parivattetvā paridevamānānaṃ
paridevanasaddaṃ sutvā anantaraṃ gāthamāha
                na ca mayhaṃ chinnaṃ vā hadayaṃ
                atthi karuṇāpi mayhaṃ tumhesu

---------------------------------------------------------------------------------------------
page439.
                Saggañca patthayamāno
                tenāhaṃ pabbajissāmīti.
     Tattha saggañcāti ahaṃ saggañca patthayanto yasmā cāyaṃ
pabbajjā nāma buddhādīhi vaṇṇitā tasmā pabbajissāmi tumhe
mā cintayitthāti tā assāsesi.
     Athassa aggamahesiyā ārocesuṃ. Sā garubhārā
paripuṇṇagabbhāpi samānā āgantvā mahāsattaṃ vanditvā ekamantaṃ ṭhitā
tisso gāthā abhāsi
                dulladdhaṃ me āsi sutasoma
                yassa te ahaṃ bhariyā
                yaṃ me vilapantiyā
                anapekkho pabbajasi deva.
                Dulladdhaṃ me āsi sutasoma
                yassa te ahaṃ bhariyā
                yaṃ me kucchipaṭisandhiṃ
                anapekkho pabbajasi deva.
                Paripakko me gabbho kucchigato
                yāva naṃ vijāyāmi
                māhaṃ ekāpi vidhavā
                pacchā dukkhāni addakkhinti.
     Tattha yaṃ meti yasmā mama vilapantiyā tvaṃ anapekkho pabbajasi

---------------------------------------------------------------------------------------------
page440.
Tasmā yaṃ mayā tava santikā aggamahesiṭṭhānaṃ laddhaṃ taṃ dulladdhaṃ
me. Dutiyagāthāya yasmā maṃ tvaṃ kucchipaṭisandhiṃ pahāya anapekkho
pabbajasi tasmā yaṃ mayā tava bhariyattaṃ laddhaṃ taṃ dulladdhaṃ
meti attho. Yāva nanti yāvāhaṃ taṃ gabbhaṃ vijāyāmi tāva
adhivāsehīti.
     Tato mahāsatto gāthamāha
                paripakko te gabbho kucchigato
                iṅgha tvaṃ vijāyassu
                puttaṃ anomavaṇṇaṃ
                taṃ hitvā pabbajissāmīti.
     Tattha puttanti bhadde tava gabbho paripakkoti jānāmi tvaṃ
pana vijāyamānā puttaṃ vijāyissasi na dhītaraṃ sā tvaṃ sotthinā
vijāyassu puttaṃ ahaṃ pana saddhiṃ tayā puttaṃ hitvā pabbajissāmiyevāti.
     Sā tassa vacanaṃ sutvā sokaṃ saṇṭhāretuṃ asakkontī itodāni
paṭṭhāya deva amhākaṃ sirī nāma natthīti ubhohi hatthehi hadayaṃ
dhārayamānā assūni muñcantī mahāsaddena paridevi. Atha naṃ
samassāsento mahāsatto
                mā tvaṃ cande rudi
                mā soci vanatimiramattakkhi

---------------------------------------------------------------------------------------------
page441.
                Āroha varapāsādaṃ
                anapekkho ahaṃ gamissāmīti
gāthamāha.
     Tattha mā tvaṃ cande rudīti bhadde candadevi tvaṃ mā rodi
mā soci. Vanatimiramattakkhīti girikaṇṇikapupphasamānanette. Pāliyaṃ
pana kovilāratambakkhīti likhitaṃ. Tassa kovilārapupphaṃ viya tambanetteti
attho.
     Sā tassa vacanaṃ sutvā ṭhātuṃ asakkontī pāsādaṃ abhiruyha
rodamānā nisīdi. Atha naṃ bodhisattassa jeṭṭhaputto disvā
kinnu kho me mātā rodantī nisinnāti taṃ pucchanto gāthamāha
                ko taṃ amma kopesi
                kiṃ rodasi pekkhasi ca maṃ bāḷhaṃ
                kaṃ avajjhaṃ ghāṭemi
                ñātīnaṃ udikkhamānānanti.
     Tattha kopesīti amma ko nāma taṃ kopesi ko te appiyaṃ
akāsi. Apekkhasi cāti maṃ bāḷhaṃ pekkhantī kiṃkāraṇā rodasīti
adhippāyo. Kaṃ avajjhaṃ ghāṭemīti aghāṭetabbaṃpi kaṃ ghāṭesiṃ
attano ñātīnaṃ udikkhamānānaññeva akkhāhi meti pucchati.
     Tato devī gāthamāha
                nahi so sakkā hantuṃ
                vijitāvī yo maṃ tāta kopesi

---------------------------------------------------------------------------------------------
page442.
                Pitā te maṃ tāta avaca
                anapekkho ahaṃ gamissāmīti.
     Tattha vijitāvīti tāta yo maṃ imissā paṭhaviyā vijitāvī
kopesi appiyasamudācārena me hadaye kopañca sokañca pavesesi
so tayā hantuṃ na sakkā mañhi tāta tava pitā ahaṃ rajjasiriñca
tañca pahāya araññaṃ pavisitvā pabbajissāmīti avaca idaṃ me
rodanakāraṇanti.
     So tassā vacanaṃ sutvāva amma kiṃ nāmetaṃ kathesi nanu
evaṃ sante mayaṃ anāthā nāma bhavissāmāti paridevanto gāthamāha
                yohaṃ pubbe niyyāmi
                uyyānaṃ kuñjare ca yodhemi
                sutasome pabbajite
                kathaṃ nu dāni karissāmīta.
     Tassattho yo ahaṃ pubbe catuājaññayuttaṃ sabbālaṅkārapaṭimaṇḍitaṃ
rathaṃ abhiruyha uyyānaṃ gacchāmi mattakuñjare yodhemi
aññehi ca assakīḷādīhi kīḷāmi svāhaṃ idāni sutasome pabbajite
kathaṃ karissāmīti.
     Athassa kaniṭṭhabhātā sattavassiko te ubhopi rodante disvā
mātaraṃ upasaṅkamitvā amma kiṃkāraṇā tumhe rodathāti pucchitvā
tamatthaṃ sutvā tenahi mā rodatha ahaṃ tāvassa pabbajituṃ na
dassāmīti ubhopi te assāsetvā dhātiyā saddhiṃ pāsādā oruyha

---------------------------------------------------------------------------------------------
page443.
Pitu santikaṃ gantvā tāta tvaṃ kira amhe akāmake pahāya
pabbajāmīti vadasi ahaṃ te pabbajituṃ na dassāmīti pitaraṃ gīvāyaṃ
daḷhaṃ gahetvā gāthamāha
                mātu ca me rudantyā
                jeṭṭhassa ca bhātuno akāmassa
                hatthepi me gahissaṃ
                nahi gacchasi no akāmānanti.
     Mahāsatto cintesi ayaṃ me paripanthaṃ karoti kena nukho naṃ
upāyena paṭikkamāpeyyanti. Tato dhātiyo oloketvā amma
dhāti handimaṃ maṇikkhandhapilandhanaṃ taveso hotu puttaṃ apanehi
mā me antarāyaṃ karīti sayaṃ puttaṃ hatthe gahetvā apanetuṃ
asakkonto tassā lañcaṃ paṭijānetvā gāthamāha
                uṭṭhehi tvaṃ dhāti
                imaṃ kumāraṃ ramehi aññattha
                mā me paripanthamakāsi
                saggaṃ mama patthayānassāti.
     Tattha imaṃ kumāranti amma dhāti tvaṃ uṭṭhehi imaṃ kumāraṃ
apanetvā āgantvā imaṃ maṇiṃ gahetvā aññattha naṃ abhiramehīti.
     Sā lañcaṃ labhitvā kumāraṃ saññāpetvā ādāya aññattha
gantvā paridevamānā gāthamāha

---------------------------------------------------------------------------------------------
page444.
                Yannūnimaṃ dadeyyaṃ pabhaṅkaraṃ
                ko nu me iminā attho
                sutasome pabbajite
                kiṃ nu menaṃ karissāmīti.
     Tassattho yannūna imaṃ lañcatthāya gahiṃ taṃ pabhaṅkaraṃ
suppabhāsaṃ maṇiṃ dadeyyaṃ ko nu mayhaṃ sutasomanarinde pabbajite
iminā nāma atthoti. Kiṃ nu menaṃ karissāmīti ahaṃ tasmiṃ pabbajite
imaṃ na labhissāmi labhantīpi ca kiṃ nu etaṃ karissāmi passatha
me kammanti.
     Tato mahāsenagutto cintesi sacāyaṃ rājā me gehe dhanaṃ
mandanti saññaṃ karoti maññe bahubhāvamassa kathessāmīti. So
uṭṭhāya vanditvā gāthamāha
                koso ca tuyhaṃ vipulo
                koṭṭhāgārañca tuyhaṃ paripūraṃ
                paṭhavī ca tuyhaṃ vijitā
                ramassu mā pabbajassu devāti.
                Taṃ sutvā mahāsatto gāthamāha
                koso ca mayhaṃ vipulo
                koṭṭhāgārañca mayhaṃ paripūraṃ
                paṭhavī ca mayhaṃ vijitā
                taṃ hitvā pabbajissāmīti.

---------------------------------------------------------------------------------------------
page445.
     Taṃ sutvā tasmiṃ apagate kulabandhanaseṭṭhī nāma uṭṭhāya vanditvā
gāthamāha
                mayhaṃpi dhanaṃ pahūtaṃ
                saṃkhyātuṃ nopi deva sakkomi
                taṃ deva te dadāmi sabbampi
                ramassu mā pabbaja devāti.
     Taṃ sutvā mahāsatto gāthamāha
                jānāmi te dhanaṃ pahūtaṃ
                kulabandhana pūjito tayā casmi
                saggañca patthayamāno
                tenāhaṃ pabbajissāmīti.
     Taṃ sutvā kulabandhane apagate mahāsatto somadattaṃ nāma
kaniṭṭhabhātaraṃ āmantetvā tāta ahaṃ pañjarapakkhitto vanakukkuṭo
viya ukkaṇṭhito maṃ gharāvāse anabhirati abhibhavati ajjeva
pabbajissāmi tvaṃ imaṃ rajjaṃ paṭicchāhīti rajjaṃ niyyādento gāthamāha
                ukkaṇṭhitosmi bāḷhaṃ
                arati maṃ somadatta āvisati
                bahukā hi antarāyā
                ajjevāhaṃ pabbajissāmīti.
     Taṃ sutvā sopi pabbajitukāmo taṃ dīpento itaraṃ gāthamāha

---------------------------------------------------------------------------------------------
page446.
                Idaṃpi tuyhaṃ rucitaṃ sutasoma
                ajjeva dāni tvaṃ pabbaja
                ahaṃpi pabbajissāmi
                na ussahe tayā vinā ahaṃ ṭhātunti.
     Atha naṃ so paṭikkhipitvā upaḍḍhaṃ gāthamāha
                nahi sakkā pabbajituṃ nagare
                nahi paccati janapadevāti.
     Tattha nahi paccatīti idāneva tāva mama pabbajjādhippāyaṃ
sutvāva imasmiṃ dvādasayojanike sudassananagare ca sakalajanapade ca na
paccati koci uddhane aggiṃ na jaleti amhesu pana dvīsu
pabbajitesu anāthāva raṭṭhavāsino bhavissanti tasmā na hi sakkā
tayā pabbajituṃ ahameva pabbajisāmīti.
     Taṃ sutvā mahājano mahāsattassa pādamūle parivattetvā
paridevanto āha
                  sutasome pabbajite
                  kathannu dāni karissāmāti.
     Tato mahāsatto alaṃ mā socittha ahaṃ ciraṃpi ṭhatvā
tumhehi vinā bhavissāmi uppannasaṅkhāro hi nicco nāma natthīti
mahājanassa dhammaṃ kathento āha
                  upaniyyatidaṃ maññe
                  parittaṃ udakaṃva paṅkavāramhi

---------------------------------------------------------------------------------------------
page447.
                  Evaṃ suparittake jīvite
                  na ca pamajjituṃ kālo.
                  Upaniyyatidaṃ maññe
                  parittaṃ udakaṃva paṅkavāramhi
                  evaṃ suparittake jīvite
                  atha bālā pamajjanti.
                  Te vaḍḍhayanti nirayaṃ
                  tiracchānayoniñca pettivisayañca
                  taṇhābandhanabandhā ca
                  vaḍḍhenti asurakāyanti.
     Tattha upaniyyatidaṃ maññeti tāta idaṃ jīvitaṃ upaniyyatīti
ahaṃ maññāmi. Aññesu suttesu upasaṃharaṇattho upaniyyanattho
idha pana pariyādānattho tasmā yathā parittaṃ udakaṃ rajakānaṃ
khārapaṅkavāre pakkhittaṃ sīghaṃ pariyādiyati tathā jīvitaṃpi. Evaṃ
suparittake jīvite taṃ parittakaṃ āyusaṅkhāraṃ gahetvā vicarantānaṃ
sattānaṃ na puññakiriyāya pamajjituṃ kālo appamādova kātuṃ
vaṭṭatīti ayamettha attho. Atha bālā pamajjantīti ajarāmarā
viya hutvā gūthakalale sūkarā viya hutvā kāmapaṅke nimmujjantā.
Pamajjanti. Asurakāyanti kālakañjikāsurayoniñca vaḍḍhentīti attho.
     Evaṃ mahāsatto mahājanassa dhammaṃ desetvā pupphakaṃ nāma
pāsādaṃ āruyha sattamāya bhūmiyā ṭhito khaggena cūḷaṃ chinditvā

---------------------------------------------------------------------------------------------
page448.
Ahaṃ tumhākaṃ kiñci na homi attano rājānaṃ gaṇhathāti saveṭṭhanaṃ
cūḷaṃ mahājanassa antare khipi. Taṃ gahetvā mahājano bhūmiyaṃ
pavattento paridevi. Tasmiṃ ṭhāne mahantaṃ rajaggaṃ uṭṭhahi.
Paṭikkamitvā ṭhitajano taṃ oloketvā rañño cūḷaṃ chinditvā
saveṭṭhanā cūḷā mahājanassa antare khittā bhavissati tenāyaṃ
pāsādassa avidūre rajavaṭṭi uggatāti paridevanto gāthamāha
                  ūhaññate rajaggaṃ avidūre
                  pupphakamhi ca pāsāde
                  maññe no kesā chinnā
                  yasassino dhammarājassāti.
     Tattha ūhaññateti uṭṭhahi. Rajagganti rajakkhandho. Avidūreti
ito amhākaṃ ṭhitaṭṭhānato avidūre. Pupphakamhīti pupphakapāsādassa
samīpe. Maññe noti amhākaṃ dhammarājassa kesā chinnā bhavissantīti
maññāma.
     Mahāsattopi paricārikaṃ pesetvā pabbajitaparikkhāre āharāpetvā
kappakena kesamassuṃ ohārāpetvā alaṅkāraṃ sayanapiṭṭhe
pātetvā rattapaṭānaṃ dasāni chinditvā tāni kāsāyāni nivāsetvā
mattikapattaṃ vāmaṃsakūṭe laggetvā kattaradaṇḍaṃ ādāya mahātale
aparāparaṃ caṅkamitvā pāsādā otaritvā antaravīthiyaṃ paṭipajji.
Gacchantaṃ pana naṃ na koci sañjāni. Athassa sattasatā khattiyakaññā
pāsādaṃ abhiruhitvā taṃ adisvā ābharaṇabhaṇḍameva disvā otaritvā

---------------------------------------------------------------------------------------------
page449.
Avasesānaṃ soḷasasahassānaṃ itthīnaṃ santikaṃ gantvā tumhākaṃ
piyasāmiko sutasomamahissaro pabbajitoti mahāsaddena paridevamānā
bahi nikkhamiṃsu. Tasmiṃ khaṇe mahājano tassa pabbajitabhāvaṃ aññāsi.
Sakalanagaraṃ saṅkhubhitvā rājā kira no pabbajitoti rājadvāre
sannipati. Mahājano rājā idha bhavissati ettha bhavissatīti
pāsādādīni rañño paribhogaṭṭhānāni gantvā rājānaṃ adisvā
                  ayamassa pāsādo
                  sovaṇṇapupphamālyavītikiṇṇo
                  yahimanuvicari rājā
                  parikiṇṇo itthāgārehi.
                  Ayamassa pāsādo
                  sovaṇṇapupphamālyacitrakiṇṇo
                  yahimanuvicari rājā
                  parikiṇṇo ñātisaṅghena.
                  Idamassa kūṭāgāraṃ
                  sovaṇṇapupphamālyavītikiṇṇaṃ
                  yahimanuvicari rājā
                  parikiṇṇo itthāgārehi.
                  Idamassa kūṭāgāraṃ
                  sovaṇṇapupphamālyavītikiṇṇaṃ

---------------------------------------------------------------------------------------------
page450.
                  Yahimanuvicari rājā
                  parikiṇṇo ñātisaṅghena.
                  Ayamassa asokavanikā
                  supupphitā sabbakālikā rammā
                  yahimanuvicari rājā
                  parikiṇṇo itthāgārehi.
                  Ayamassa asokavanikā
                  supupphitā sabbakālikā rammā
                  yahimanuvicari rājā
                  parikiṇṇo ñātisaṅghena.
                  Idamassa uyyānaṃ
                  supupphitaṃ sabbakālikaṃ rammaṃ
                  yahimanuvicari rājā
                  parikiṇṇo itthāgārehi.
                  Idamassa uyyānaṃ
                  supupphitaṃ sabbakālikaṃ rammaṃ
                  yahimanuvicari rājā
                  parikiṇṇo ñātisaṅghena.
                  Idamassa kaṇikāravanaṃ
                  supupphitaṃ sabbakālikaṃ rammaṃ

---------------------------------------------------------------------------------------------
page451.
                  Yahimanuvicari rājā
                  parikiṇṇo itthāgārehi.
                  Idamassa kaṇikāravanaṃ
                  supupphitaṃ sabbakālikaṃ rammaṃ
                  yahimanuvicari rājā
                  parikiṇṇo ñātisaṅghena.
                  Idamassa pāṭalivanaṃ
                  supupphitaṃ sabbakālikaṃ rammaṃ
                  yahimanuvicari rājā
                  parikiṇṇo  itthāgārehi.
                  Idamassa pāṭalivanaṃ
                  supupphitaṃ sabbakālikaṃ rammaṃ
                  yahimanuvicari rājā
                  parikiṇṇo ñātisaṅghena.
                  Idamassa ambavanaṃ
                  supupphitaṃ sabbakālikaṃ rammaṃ
                  yahimanuvicari rājā
                  parikiṇṇo itthāgārehi.
                  Idamassa ambavanaṃ
                  supupphitaṃ sabbakālikaṃ rammaṃ

---------------------------------------------------------------------------------------------
page452.
                  Yahimanuvicari rājā
                  parikiṇṇo ñātisaṅghena.
                  Ayamassa pokkharaṇī
                  sañchannā aṇḍajehi vītikiṇṇā
                  yahimanuvicari rājā
                  parikiṇṇo itthāgārehi.
                  Ayamassa pokkharaṇī
                  sañchannā aṇḍajehi citrakiṇṇā
                  yahimanuvicari rājā
                  parikiṇṇo ñātisaṅghenāti
imāhi gāthāhi paridevanto vicari.
     Tattha vītikiṇṇoti suvaṇṇapupphehi ca nānāmālyehi ca
samākiṇṇo. Parikiṇṇoti parivārito. Itthāgārehīti dāsiyo
upādāya itthiyo itthāgārā nāma. Ñātisaṅghenāti amaccāpi
idha ñātayo eva. Kūṭāgāranti sattaratanavicitto sayanakūṭāgāragabbho.
Asokavanikāti asokavanabhūmi. Sabbakālikāti sabbakālaparibhogakkhamā
niccapupphitā ca. Uyyānanti nandanavanacittalatāvanasadisaṃ
uyyānaṃ. Sabbakālikanti chasupi utūsu uppajjanakapupphaphalasañchannaṃ.
Kaṇikāravanādīsu sabbakālikanti sabbakāle supupphitaphalitameva.
Sañchannāti nānāvidhehi jalajathalajakusumehi suṭṭhu sañchannā. Aṇḍajehi
vītikiṇṇāti sakuṇasaṅghehi okiṇṇā.

---------------------------------------------------------------------------------------------
page453.
     Evaṃ tesu tesu ṭhānesu paridevitvā mahājano puna rājaṅgaṇaṃ
āgantvā
                rājā kho pabbajito sutasomo
                rajjaṃ imaṃ pahantvāna
                kāsāyavatthavasano
                nāgova ekako caratīti
gāthaṃ vatvā attano ghare vibhavaṃ pahāya puttadhītaro hatthesu gahetvā
nikkhamitvā bodhisattasseva santikaṃ agamāsi. Tathā mātāpitaro
puttadārā soḷasasahassā ca nāṭakitthiyo. Sakalanagaraṃ tucchaṃ viya
ahosi. Janapadavāsinopi tesaṃ pacchato pacchato agamaṃsu.
Bodhisatto dvādasayojanikaṃ parisaṃ gahetvā himavantābhimukho pāyāsi.
Athassa abhinikkhamanaṃ ñatvā sakko vissakammaṃ āmantetvā tāta
vissakamma sutasomamahārājā abhinikkhamanaṃ nikkhamanto vasanaṭṭhānaṃ
laddhuṃ vaṭṭati samāgamo ca mahā bhavissati gaccha himavantappadese
gaṅgātīre tiṃsayojanāyāmaṃ pañcayojanavitthataṃ assamapadaṃ māpehīti
pesesi. So tathā katvā tasmiṃ assamapade pabbajitaparikkhāre
paṭiyādetvā ekapadikamaggaṃ nīharitvā devalokameva gato.
Mahāsatto tena maggena gantvā taṃ assamapadaṃ pavisitvā paṭhamaṃ sayaṃ
pabbajitvā pacchā sese pabbājesi. Aparabhāge bahū pabbajiṃsu.
Tiṃsayojanikaṃ ṭhānaṃ paripūri. Vissakammena pana assamamāpitaniyāmo
ca bahūnaṃ pabbajitaniyāmo ca bodhisattassa assamapadasaṃvidahitaniyāmo

---------------------------------------------------------------------------------------------
page454.
Ca hatthipālajātake āgatanayeneva veditabbo. Tattha mahāsatto
yassa yasseva kāmavitakkādimicchāvitakko uppajjati taṃ taṃ ākāsena
upasaṅkamitvā ākāse pallaṅkena nisīditvā ovadanto gāthādvayamāha
                māssu pubbe ratikīḷitāni
                hasitāni anussarittha
                mā vo kāmā haniṃsu
                rammañhi sudassanaṃ nāma nagaraṃ.
                Mettacittañca bhāvetha
                appamāṇaṃ divā ca ratto ca
                atha gañchittha devapuraṃ
                āvāsaṃ puññakamminanti.
     Tattha ratikīḷitānīti kāmaratiyā ca kāyavācācittakīḷāvasena
pavattakīḷitāni ca. Mā vo kāmā haniṃsūti mā tumhe
vatthukāmakilesakāmā haniṃsu. Rammañhīti sudassananagaraṃ ramaṇīyaṃ taṃ mā
anussarittha. Mettanti idaṃ desanāmattameva. So pana cattāro
brahmavihāre ācikkhi. Appamāṇanti appamāṇasattārammaṇaṃ.
Gañchitthāti gamissatha. Devapuranti brahmalokaṃ.
     Sopi isigaṇo tassovāde ṭhatvā brahmalokaparāyano
ahosīti. Sabbaṃ hatthipālajātake āgatanayeneva kathetabbaṃ.
     Satthā imaṃ dhammadesanaṃ āharitvā na bhikkhave idāneva
pubbepi tathāgato mahānekkhammaṃ nikkhamiyevāti vatvā jātakaṃ samodhānesi

---------------------------------------------------------------------------------------------
page455.
Tadā mātāpitaro mahārājakulāni ahesuṃ candā rāhulamātā ahosi
jeṭṭhaputto sārīputto ahosi kaniṭṭho rāhulo ahosi dhātī
khujjuttarā ahosi kulabandhanaseṭṭhī kassapo ahosi mahāsenagutto
moggallāno ahosi somadattakumāro ānando ahosi sesaparisā
buddhaparisā ahesuṃ sutasomarājā pana ahameva sammāsambuddhoti.
                  Cullasutasomajātakaṃ niṭṭhitaṃ.
                        Pañcamaṃ.
              Iti cattālīsanipātavaṇṇanā niṭṭhitā.