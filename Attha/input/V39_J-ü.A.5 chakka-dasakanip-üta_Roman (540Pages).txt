AṬṬHAKATHĀ Book 39 : PĀḶI ROMAN
Jā.A.5 chakka-dasakanipāta

Page 1-100.

page1.
                    Chakkanipātajātakaṭṭhakathā
                    āvāriyavaggavaṇṇanā
                        -------
                      āvāriyajātakaṃ
     māsu kujjha bhūmipatīti idaṃ satthā jetavane viharanto ekaṃ
titthanāvikaṃ ārabbha kathesi.
     So kira bālo ahosi aññāṇo neva so buddhādīnaṃ
ratanānaṃ na aññesañca puggalānaṃ guṇaṃ jānāti caṇḍo pharuso
sāhasiko. Atheko jānapado bhikkhu buddhupaṭṭhānaṃ karissāmīti
āgacchanto sāyaṃ aciravatītitthaṃ patvā taṃ evamāha upāsaka
paratīraṃ gamissāmi nāvaṃ me dehīti. Bhante idāni akālo
ekasmiṃ ṭhāne idha vasassūti. Upāsaka idha kuhiṃ vasissāmi maṃ
gaṇhitvā gacchāhīti. So kujjhitvā ehi redha samaṇa vahāmīti
vatvā theraṃ nāvaṃ āropetvā ujukaṃ agantvā heṭṭhā nāvaṃ netvā
ullolaṃ katvā tassa pattacīvaraṃ temetvā kilametvā tīraṃ patvā
andhakāravelāyaṃ uyyojesi. Atha so vihāraṃ gantvā taṃ divasaṃ
buddhupaṭṭhānassa okāsaṃ alabhitvā punadivase satthāraṃ upasaṅkamitvā
vanditvā ekamantaṃ nisīditvā satthārā katapaṭisanthāro kadā
āgatosīti vutte hiyyo bhanteti atha kasmā ajja buddhupaṭṭhānaṃ

---------------------------------------------------------------------------------------------
page2.
Āgatosīti vutte tamatthaṃ ārocesi. Taṃ sutvā satthā na
kho bhikkhu idāneva pubbepesa caṇḍo pharusova idāni pana
tena tvaṃ kilamito pubbepi paṇḍite kilamesīti vatvā tena
yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
brāhmaṇakule nibbattitvā vayappatto takkasilāyaṃ sabbasippāni
uggaṇhitvā isipabbajjaṃ pabbajitvā dīghamaddhānaṃ himavante phalāphalena
yāpetvā loṇambilasevanatthāya bārāṇasiyaṃ gantvā rājuyyāne
vasitvā punadivase nagaraṃ bhikkhāya pāvisi. Atha naṃ rājaṅgaṇe
pattaṃ rājā disvā tassa iriyāpathe pasīditvā antepuraṃ ānetvā
bhojetvā paṭiññaṃ gahetvā rājuyyāne vasāpesi ekadivase sakiṃ
upaṭṭhānaṃ agamāsi. Tamenaṃ bodhisatto raññā nāma mahaṃārāja
cattāri agatigamanāni vajjetvā appamattena khantimettānudayasampannena
hutvā dhammena rajjaṃ kāretabbanti vatvā devasikaṃ ovadanto
        māsu kujjha bhūmipati        māsu kujjha rathesabha
        kuddhaṃ appaṭikujjhanto      rājā raṭṭhassa pūjito.
        Gāme vā yadi vāraññe   ninne vā yadi vā thale
        sabbatthamanusāsāmi        māsu kujjha rathesabhāti
dve gāthā vadati.
     Tattha raṭṭhassa pūjitoti evarūpo rājā raṭṭhassa pūjito
hotīti attho. Sabbatthamanusāsāmīti etesu gāmādīsu yatthakatthaci

---------------------------------------------------------------------------------------------
page3.
Vasanto ahaṃ mahārāja imāyaeva anusiṭṭhiyā tamanusāsāmi etesu
gāmādīsu yatthakatthaci ekasmiṃpi ekasattepi anusāsāmi. Māsu
kujjha rathesabhāti evamevāhaṃ taṃ anusāsāmi raññā nāma kujjhituṃ
na vaṭṭati. Kiṃkāraṇā. Rājāno nāma vācāvudhā tesaṃ kuddhānaṃ
vacanamatteneva bahū jīvitakkhayaṃ pāpuṇantīti.
     Evaṃpi bodhisatto rañño āgatāgatadivase imā gāthā abhāsi.
Rājā pasannacitto mahāsattassa satasahassuṭṭhānakaṃ ekaṃ gāmavaraṃ
adāsi. Bodhisatto paṭikkhipi. Iti so tattheva dvādasa saṃvacchare
vasitvā aticiraṃ nivuṭṭhosmi janapadacārikaṃ tāva caritvā āgamissāmīti
rañño akathetvāva uyyānapālaṃ āmantetvā tāta ukkaṇṭhitarūposmi
janapadaṃ caritvā āgamissāmi tvaṃ rañño katheyyāsīti vatvā
pakkanto gaṅgāya nāvātitthaṃ pāpuṇi. Tattha āvāriyapitā
nāma nāviko ahosi so bālo neva guṇavantānaṃ guṇaṃ jānāti
na attanova upāyaṃ jānāti. So gaṅgātaritukāmaṃ janaṃ paṭhamaṃ
taritvā pacchā vetanaṃ yācati vetanaṃ adentehi saddhiṃ kalahaṃ
karonto akkosappahāreyeva bahū labhati. Appalābhaṃ evarūpaṃ andhabālaṃ
taṃ sandhāya satthā abhisambuddho hutvā tatiyaṃ gāthamāha
        āvāriyapitā nāma         ahū gaṅgāya nāviko
        pubbe janaṃ tārayitvā       pacchā yācati vetanaṃ
        tenassa bhaṇḍanaṃ hoti        na ca bhogehi vaḍḍhatīti.
     Tattha āvāriyapitāti āvāriyā nāma tassa dhītā tassā

---------------------------------------------------------------------------------------------
page4.
Vasena āvāriyapitā nāma jāto. Tenassa bhaṇḍananti tena kāraṇena
tena vā pacchā yāciyamānena saddhiṃ tassa bhaṇḍanaṃ hoti.
     Bodhisatto taṃ nāvikaṃ upasaṅkamitvā āvuso paratīraṃ maṃ
nehīti āha. Taṃ sutvā so āha samaṇa kiṃ me vetanaṃ
dassasīti. Āvuso ahaṃ bhogavuḍḍhiṃ atthavuḍḍhiṃ dhammavuḍḍhiṃ nāma
kathessāmīti. Taṃ sutvā nāviko dhuvaṃ esa mayhaṃ kiñci dassatīti
taṃ paratīraṃ netvā dehi me nāvāya vetananti āha. So
tassa sādhu āvusoti paṭhamaṃ bhogavuḍḍhiṃ kathento
        atiṇṇaññeva yācassu        apāraṃ tāta nāvika
        añño hi tiṇṇassa mano      añño hoti tiresinoti
gāthamāha.
     Tattha apāranti tāta nāvika paratīraṃ atiṇṇameva janaṃ orimatīre
ṭhitaññeva vetanaṃ yācassu tato laddhañca gahetvā guttaṭṭhāne
ṭhapetvā pacchāpi manusse paratīraṃ niyyāsi evaṃ te bhogavuḍḍhi
bhavissatīti. Añño hi tiṇṇassa manoti tāta nāvika paratīraṃ
gatassa hi añño mano bhavati adatvāva gantukāmo hoti
yo paratīresī nāma tīraṃ esati paratīraṃ gantukāmo hoti so
atirekatarampi datvā gantukāmo hoti iti tīresino ca añño
mano hoti tasmā tvaṃ atiṇṇameva yāceyyāsīti ayaṃ tāva
te bhogānaṃ vuḍḍhi nāmāti.
     Taṃ sutvā nāviko cintesi ayaṃ tāva me ovādo bhavissati

---------------------------------------------------------------------------------------------
page5.
Idāni panesa aññaṃ kiñci mayhaṃ dassatīti. Atha naṃ bodhisatto
ayaṃ tāva te āvuso bhogavuḍḍhi idāni atthadhammavuḍḍhiṃ suṇāhīti
vatvā taṃ ovadanto
        gāme vā yadi vāraññe     ninne vā yadi vā thale
        sabbatthamanusāsāmi          māsu kujjhitha nāvikāti
gāthamāha. Iti tassa imāya gāthāya atthadhammavuḍḍhiṃ kathetvā
ayaṃ te atthavuḍḍhi ca dhammavuḍḍhi cāti āha. So pana duṭṭhapuriso
taṃ ovādaṃ na kiñci maññamāno idaṃ samaṇa tayā mayhaṃ dinnaṃ
nāvāya vetananti āha. Āmāvusoti. Mayhaṃ iminā kammaṃ
natthi aññaṃ me dehīti. Āvuso imaṃ ṭhapetvā mayhaṃ aññaṃ
natthīti. Atha tvaṃ kasmā mama nāvaṃ ārūbhosīti tāpasaṃ gaṅgātīre
pātetvā ure nisīditvā mukhamevassa pothesi.
     Satthā iti so bhikkhave tāpaso ovādaṃ datvā rañño
santike gāmavaraṃ labhati tameva ovādaṃ andhabālassa nāvikassa
kathetvā mukhapothanaṃ pāpuṇi tasmā ovādaṃ dentena yuttajanasseva
dātabbo na ayuttajanassāti vatvā abhisambuddho hutvā tadanantaraṃ
gāthamāha
        yāyeva anusāsaniyā     rājā gāmavaraṃ adā
        tāyeva anusāsaniyā     nāviko paharī mukhanti.
     Tassa taṃ paharantasseva bhariyā bhattaṃ gahetvā āgatā
tāpasaṃ disvā sāmi ayaṃ tāpaso rājakulupako mā paharīti āha.

---------------------------------------------------------------------------------------------
page6.
So kujjhitvā tvameva imaṃ kūṭatāpasaṃ paharituṃ na desīti uṭṭhāya
taṃ paharitvā pātesi. Atha bhattapāṭi patitvā bhijji. Bhariyāya
ca garugabbhāya gabbho bhūmiyaṃ pati. Atha naṃ manussā samparivāretvā
purisaghātakacoroti gahetvā bandhitvā rañño dassesuṃ. Rājā
vinicchinitvā tassa rājāṇaṃ kāresi.
     Satthā abhisambuddho hutvā tamatthaṃ pakāsento osānagāthamāha
        bhattaṃ bhinnaṃ hatā bhariyā     gabbho ca patito chamā
        migova jātarūpena         na tenatthaṃ avaḍḍhitunti.
     Tattha bhattaṃ bhinnanti bhattapāṭi bhinnā. Hatāti pahatā.
Chamāti bhūmiyaṃ. Migova jātarūpenāti yathā migo suvaṇṇaṃ vā
hiraññaṃ vā muttāmaṇiādīni vā madditvā gacchantopi attharitvā
nipajjantopi tena jātarūpena attano atthaṃ vaḍḍhituṃ nibbattetuṃ
na sakkoti evameva so andhabālo paṇḍitehi dinnaṃ ovādaṃ
sutvāpi attano atthaṃ vaḍḍhituṃ nibbattetuṃ na sakkotīti vuttaṃ hoti.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne so bhikkhu sotāpattiphale patiṭṭhahi.
Tadā nāviko idāni nāvikova rājā ānando tāpaso pana
ahamevāti.
                   Āvāriyajātakaṃ paṭhamaṃ.

---------------------------------------------------------------------------------------------
page7.
                      Setaketujātakaṃ
     mā tāta kujjhi na hi sādhu kodhoti idaṃ satthā jetavane
viharanto kuhakaṃ bhikkhuṃ ārabbha kathesi. Paccuppannavatthuṃ kuddālajātake
āvībhavissati.
     Atīte bārāṇasiyaṃ brahmadatte rajjaṃ kārente bodhisatto
bārāṇasiyaṃ disāpāmokkho ācariyo hutvā pañcasatamāṇave mante
vācesi. Tesaṃ jeṭṭhako setaketu nāma uddiccabrāhmaṇakule
nibbattamāṇavo. Tassa jātiṃ nissāya mahanto māno ahosi.
So ekadivasaṃ aññehi māṇavehi saddhiṃ nagarā nikkhamanto nagaraṃ
pavisantaṃ ekaṃ caṇḍālaṃ disvā kosi tvanti pucchitvā caṇḍālohamasmīti
vutte tassa sarīraṃ paharitvā āgatavātassa attano sarīre
phusanabhayena nassa caṇḍāla kāḷakaṇṇi adhovātaṃ yāhīti vatvā
vegena tassa uparivātaṃ agamāsi. Caṇḍālopi sīghataraṃ gantvā
tassa uparivāte aṭṭhāsi. Atha naṃ so nassa vasala kāḷakaṇṇīti
suṭṭhutaraṃ akkosi paribhāsi. Taṃ sutvā caṇḍālo tvaṃ kosīti
pucchi. Brāhmaṇamāṇavohamasmīti. Brāhmaṇo hotu mayā pana
puṭṭhapañhaṃ kathetuṃ sakkhissasīti. Āma sakkhissāmīti. Sacepi na
sakkosi pādantarena taṃ gamemīti. So attānaṃ takketvā
āgamehīti āha. Caṇḍālaputto tassa kathaṃ parisaṃ gāhāpetvā

---------------------------------------------------------------------------------------------
page8.
Māṇava disā nāma katarāti pañhaṃ pucchi. Disā nāma puratthimādayo
catasso disāti. Caṇḍālo ahantaṃ etaṃ disaṃ na pucchāmi
tvaṃ ettakampi ajānanto mama sarīre pahatavātaṃ jigucchasīti taṃ
khandhaṭṭhike gahetvā onametvā attano pādantarena gamesi.
Māṇavā taṃ pavattiṃ ācariyassa ācikkhiṃsu. Taṃ sutvā ācariyo
saccaṃ kira tāta setaketu caṇḍālenasi pādantarena gamitoti.
Āmācariya so maṃ caṇḍāladāsīputto disāmattampi na jānāsīti
vatvā attano pādantarena gamesi idāni disvā kattabbamassa
jānissāmīti kuddho caṇḍālaputtaṃ akkosi paribhāsi. Atha naṃ
ācariyo tāta setaketu mā tassa kujjha paṇḍito caṇḍālaputto
na so taṃ etaṃ disaṃ pucchati aññaṃ disaṃ pucchi tayā pana
diṭṭhasutaviññātato adiṭṭhāsutaaviññātameva bahutaranti ovadanto
dve gāthā abhāsi
               mā tāta kujjhi na hi sādhu kodho
               bahumpi te adiṭṭhaṃ assutañca
               mātāpitā disā tāta setaketu
               ācariyamāhu disataṃ pasaṭṭhā
               agārino annapānavatthadā
               avhāyikā tampi disaṃ vadanti
               esā disā paramā setaketu
               yaṃ patva dukkhī ca sukhino bhavantīti.

---------------------------------------------------------------------------------------------
page9.
     Tattha na hi sādhu kodhoti kodho nāma uppajjamāno subhāsita-
dubbhāsitaṃ atthānatthaṃ hitāhitaṃ jānituṃ na detīti na hi sādhuko.
Bahumpi te adiṭṭhanti tayā cakkhunā adiṭṭhaṃ sotena ca assutameva
bahutaraṃ disaṃ tā disā mā tāpitaro puttānaṃ purimataraṃ uppannattā
puratthimadisā nāma jātāti vadati. Ācariyamāhu disataṃ pasaṭṭhāti
ācariyā pana dakkhiṇeyyattā disataṃ pasaṭṭhā dikkhiṇadisāti buddhādayo
ariyā āhu kathenti dīpenti vā vadanti. Agārinoti gahaṭṭhāva.
Annapānavatthadāti annadā pānadā vatthadā ca. Avhāyikāti etha
deyyadhammaṃ paṭiggaṇhathāti pakkosanakā. Tampi disaṃ vadantīti
tampi buddhādayo ariyā etaṃ disaṃ vadanti. Iminā catupaccayadāyakā
gahaṭṭhā paccaye avhāyitvā dhammikasamaṇabrāhmaṇehi upagantabbattā
etā disā nāmāti dīpeti. Aparo nayo ye ete agārino
annapānavatthadā tesaṃ chakāmasaggasampattidāyikaṭṭhena uparupari avhāyanato
avhāyikā dhammikasamaṇabrāhmaṇā. Tampi disaṃ vadantīti taṃpi buddhādayo
ariyā uparimadisaṃ nāma vadantīti dīpeti. Vuttampi cetaṃ
        mātāpitā disā pubbā    ācariyā dakkhiṇā disā
        puttadārā disā pacchā    mittāmaccā ca uttarā
        dāsakammakarā heṭṭhā     uddhaṃ samaṇabrāhmaṇā
        etā disā namasseyya    appamatto kule gihīti.

---------------------------------------------------------------------------------------------
page10.
Esā disāti idaṃ pana nibbānaṃ sandhāya vuttaṃ. Jātiādinā hi
nānappakārena dukkhena dukkhitā sattā taṃ patvā niddukkhā sukhino
bhavanti. Esāeva ca sattehi agatapubbā disā nāma. Teneva
ca nibbānaṃ paramāti āha. Vuttampi cetaṃ
                samatittikaṃ anavasesakaṃ
                telapattaṃ yathā parihareyya
                evaṃ sacittamanurakkheyya
                patthayāno disaṃ agatapubbanti.
     Evaṃ mahāsatto māṇavassa disā kathesi. So pana caṇḍālenamhi
pādantarena gamitoti tasmiṃ ṭhāne avasitvā takkasilaṃ gantvā
disāpāmokkhassa ācariyassa santike sabbasippāni uggaṇhitvā
ācariyena anuññāto takkasilato nikkhamitvā sabbasamayasippaṃ sikkhanto
vicari. So ekaṃ paccantagāmaṃ gantvā taṃ nissāya vasanto
pañcasate tāpase disvā tesaṃ santike pabbajitvā yante jānanti
sippaṃ vā mantaṃ vā caraṇaṃ vā taṃ uggaṇhitvā gaṇasatthā hutvā
tehi parivārito bārāṇasiṃ gantvā punadivase bhikkhaṃ caranto rājaṅgaṇaṃ
agamāsi. Rājā tāpasānaṃ iriyāpathe pasīditvā antonivesane
bhojetvā te attano uyyāne vasāpesi. So ekadivasaṃ tāpase
parivisitvā ajja sāyañhe uyyānaṃ gantvā ayye vandissāmīti
āha. Setaketu uyyānaṃ gantvā tāpase sannipātetvā samma
mārisa ajja rājā āgamissatīti āha. Rājāno nāma sakiṃ

---------------------------------------------------------------------------------------------
page11.
Ārādhetvā yāvatāyukaṃ sukhaṃ jīvituṃ sakkā ajja ekacce vaggulivattaṃ
caratha ekacce kaṇṭhakaseyyaṃ kappetha ekacce pañcātapaṃ tappetha
ekacce ukkuṭikappadhānaṃ anuyuñjetha ekacce udakorohaṇakammaṃ
karotha ekacce mante sajjhāyathāti vicāretvā sayaṃ paṇṇasāladvāre
apassayapīṭhake nisīditvā pañcavaṇṇaraṅgasamujjalavāsanaṃ ekaṃ
potthakaṃ vicitravaṇṇādhārake ṭhapetvā susikkhitehi catūhi pañcahi
māṇavehi pucchite pucchite pañhe kathesi. Tasmiṃ khaṇe rājā
āgantvā te micchātapaṃ karonte disvā tuṭṭho setaketuṃ upasaṅkamitvā
vanditvā ekamantaṃ nisinno purohitena saddhiṃ sallapanto tatiyaṃ gāthamāha
                 kharājinā jaṭilā paṅkadantā
                 dumukkharūpā yeme japanti mante
                 kacci nu te mānusike payoge
                 idaṃ vidū parimuttā apāyāti.
     Tattha kharājināti sakhurehi ajinacammehi samannāgatā. Paṅkadantāti
dantakaṭṭhassa akhādanena malaggahitadantā. Dumukkharūpāti anañjita-
amaṇḍitalūkhanivāsanapārupanā mālāgandhavilepanavajjitā. Kiliṭṭharūpāti
vuttaṃ hoti. Yeme japantīti ye ime mante sajjhāyanti. Mānusike
payogeti manussehi kattabbapayoge ṭhitā. Idaṃ vidū parimuttā
apāyāti imasmiṃ payoge ṭhatvā imaṃ lokaṃ viditvā pākaṭaṃ katvā
kacci nu ete isayo catūhi apāyehi muttāti pucchati.
     Taṃ sutvā purohito catutthaṃ gāthamāha

---------------------------------------------------------------------------------------------
page12.
                 Pāpāni kammāni karitva rāja
                 bahussuto neva careyya dhammaṃ
                 sahassavedopi na taṃ paṭicca
                 dukkhā pamuñce caraṇaṃ apatvāti.
     Tattha karitvāti katvā. Caraṇanti saha sīlena aṭṭha samāpattiyo.
Idaṃ vuttaṃ hoti mahārāja ahaṃ bahussutomhīti sahassavedopi
tividhaṃ sucaritadhammaṃ na careyya pāpāneva kareyya so tāni pāpāni
kammāni katvā taṃ bāhusaccaṃ paṭicca sīlasamāpattisaṅkhātaṃ caraṇaṃ
apatvā dukkhā na muñce apāyadukkhato na muñcatevāti.
     Taṃ sutvā rājā tāpasesu pasādaṃ hari. Tato setaketu
cintesi imassa rañño tāpasesu pasādo udapādi taṃ panesa
purohito vāsiyā paharitvā viya pacchindi mayā etena saddhiṃ
kathetuṃ vaṭṭatīti. So tena saddhiṃ kathento pañcamaṃ gāthamāha
                 sahassavedopi na taṃ paṭicca
                 dukkhā pamuñce caraṇaṃ apatvā
                 maññāmi vedā aphalā bhavanti
                 susaṃyamaṃ caraṇaññeva saccanti.
     Tassattho sahassavedopi taṃ bāhusaccaṃ paṭicca caraṇaṃ apatvā
attānaṃ dukkhā na pamuñce evaṃ sante ahaṃ maññāmi tayo vedā
aphalā honti sasīlakaṃ aṭṭhasamāpattiṃ paṭicca caraṇaññeva saccaṃ
hotīti.

---------------------------------------------------------------------------------------------
page13.
     Taṃ sutvā purohito chaṭṭhamaṃ gāthamāha
                 na heva vedā aphalā bhavanti
                 susaṃyamaṃ caraṇaññeva saccaṃ
                 kittiñca pappoti adhicca vede
                 santaṃ puneti caraṇena dantoti.
     Tassattho tayo vedā aphalā na bhavanti susaṃyamaṃ caraṇaññeva
saccaṃ seyyaṃ uttamaṃ pavaraṃ na heva hoti. Kiṃkāraṇā. Kittiñca
pappoti adhicca vede tayo vede adhicca diṭṭhadhamme kittimattaṃ
yasamattaṃ lābhamattaṃ labhati itoparaṃ aññaṃ natthi tasmā na te
aphalā. Santaṃ puneti caraṇena dantoti sīle patiṭṭhāya samāpattiyo
nibbattetvā samāpattipadaṭṭhānaṃ vipassanaṃ vaḍḍhento accantaṃ santaṃ
nibbānanāmakaṃ ekaṃ pāpuṇāti.
     Iti purohito setaketuno vādaṃ bhinditvā te sabbe gihī
kāretvā phalakāvudhāni gāhāpetvā mahantakārake katvā rañño
upaṭṭhāke kāresi. Ayaṃ kira mahantakārakānaṃ vaṃso.
     Satthā imaṃ dhammadesanaṃ āharitvā jātakaṃ samodhānesi tadā
setaketu kuhako bhikkhu ahosi caṇḍālaputto sārīputto ahosi
purohito pana ahamevāti.
                   Setaketujātakaṃ dutiyaṃ.

---------------------------------------------------------------------------------------------
page14.
                       Darīmukhajātakaṃ
     paṅkova kāmāti idaṃ satthā jetavane viharanto mahābhinikkhamanaṃ
ārabbha kathesi. Paccuppannavatthuṃ heṭṭhā kathitameva.
     Atīte pana rājagahanagare magadharājā nāma rajjaṃ kāresi.
Tadā bodhisatto tassa aggamahesiyā kucchimhi nibbatti. Brahmadatta-
kumārotissa nāmaṃ akaṃsu. Tassa jātadivaseyeva purohitassāpi
putto vijāyi. Tassa mukhaṃ ativiya sobhati tenassa darīmukhoti
nāmaṃ akaṃsu. Te ubhopi rājakuleyeva saṃvaḍḍhā. Te aññamaññaṃ
piyasahāyakā hutvā soḷasavassakāle takkasilaṃ gantvā sabbasippāni
uggaṇhitvā sabbasamayasippañca sikkhissāma desacāritañca jānissāmāti
gāmanigamādīsu carantā bārāṇasiṃ patvā devakule vasitvā
punadivase bārāṇasiṃ bhikkhāya pavisiṃsu. Tattha cekasmiṃ kule brāhmaṇe
bhojetvā havanakaṃ dassāmāti pāyāsaṃ pacitvā āsanāni paññattāni
honti. Manussā te ubhopi bhikkhāya carante disvā brāhmaṇā
āgatāti gehaṃ pavesitvā mahāsattassa āsane suddhavatthaṃ paññapetvā
darīmukhassa rattakambalaṃ paññapesuṃ. Darīmukho taṃ nimittaṃ disvā
ajja mayhaṃ sahāyo bārāṇasī rājā bhavissati ahaṃ senāpatīti
paññāsi. Te tattha bhuñjitvā havanakaṃ gahetvā maṅgalaṃ vatvā
nikkhamma taṃ rājuyyānaṃ agamaṃsu. Tattha mahāsatto maṅgalasilāpaṭṭe

---------------------------------------------------------------------------------------------
page15.
Nipajji. Darīmukho panassa pāde parimajjanto nisīdi. Tadā
bārāṇasīrañño matassa sattamo divaso hoti. Purohito rañño
sarīrakiccaṃ katvā aputtake rajje sattame divase phussarathaṃ vissajjesi.
Phussarathakiccaṃ mahājanakajātake āvībhavissati. Phussaratho nagarā
nikkhamitvā caturaṅginiyā senāya parivuto anekasatehi turiyehi vajjamānehi
uyyānadvāraṃ pāpuṇi. Atha darīmukho turiyasaddaṃ sutvā sahāyassa
me phussaratho āgacchati ajjevesa rājā hutvā mayhaṃ senāpatiṭṭhānaṃ
dassati ko me gharāvāsenattho nikkhamitvā pabbajissāmīti bodhisattaṃ
anāmantetvāva ekamantaṃ gantvā paṭicchanne aṭṭhāsi.
Purohito uyyānadvāre rathaṃ ṭhapetvā uyyānaṃ paviṭaṭho bodhisattaṃ
maṅgalasilāpaṭṭe nipannaṃ disvā pādesu lakkhaṇāni oloketvā
puññavā satto dvisahassaparivārānaṃ catunnampi mahādīpānaṃ rajjaṃ
kāretuṃ samattho dhīti panassa kīdisāti sabbaturiyāni paggaṇhāpesi.
Bodhisatto pabujjhitvā mukhato sāṭakaṃ apanetvā mahājanaṃ oloketvā
puna sāṭakena mukhaṃ paṭicchādetvā thokaṃ nipajjitvā passaddhadaratho
uṭṭhāya silāpaṭṭe pallaṅkena nisīdi. Purohito jaṇṇukena patiṭṭhāya
deva tumhākaṃ rajjaṃ pāpuṇātīti āha. Aputtakaṃ bhaṇe rajjanti.
Āma devāti. Tenahi sādhūti sampaṭicchi. Te tassa uyyāneyeva
abhisekaṃ akaṃsu. So yasamahantatāya darīmukhaṃ na sari. Rathaṃ abhiruyha
mahājanaparivuto nagaraṃ pavisitvā padakkhiṇaṃ katvā rājadvāre ṭhitova
amaccānaṃ ṭhānantarāni vicāretvā pāsādaṃ abhirūhi. Tasmiṃ khaṇe

---------------------------------------------------------------------------------------------
page16.
Darīmukho suññaṃ dāni uyyānanti āgantvā maṅgalasilāyaṃ nisīdi.
Athassa purato paṇḍupalāsaṃ pati. So tasmiṃyeva paṇḍupalāse
khayavayaṃ paṭṭhapetvā tilakkhaṇaṃ sammasitvā paṭhaviṃ unnādento paccekabodhiṃ
nibbattesi. Tassa taṃkhaṇaññeva gihiliṅgaṃ antaradhāyi.
Iddhimayapattacīvaraṃ ākāsato otaritvā sarīre paṭimuñci. Tāvadeva
aṭṭhaparikkhāradharo iriyāpathasampanno vassasatikatthero viya hutvā
iddhiyā ākāse uppatitvā himavantappadese nandamūlakapabbhāraṃ
agamāsi. Bodhisattopi dhammena rajjaṃ kāresi. Yasamahantatāya
pana yasena pamatto hutvā cattāḷīsa vassāni darīmukhaṃ na sari.
Cattāḷīsātikkame saṃvacchare pana atīte taṃ saritvā mayhaṃ sahāyo
darīmukho nāma atthi kahaṃ nu kho soti taṃ daṭṭhukāmo ahosi. So tato
paṭṭhāya antepurepi parisamajjhepi kahaṃ nu kho mayhaṃ sahāyo
darīmukho yo me tassa vasanaṭṭhānaṃ kathesi mahantamassa yasaṃ
dassāmīti vadati. Evaṃ tassa punappunaṃ taṃ sarantasseva
aññani dasa saṃvaccharāni atikkantāni. Darīmukhapaccekabuddhopi
paññāsavassaccayena āvajjento maṃ kho sahāyo saratīti ñatvā idāni
so mahallako puttadhītāhi vuḍḍhippatto gantvā dhammaṃ kathetvā
pabbajissāmi nanti iddhiyā ākāsena āgantvā uyyāne otaritvā
suvaṇṇapaṭimā viya silāpaṭṭe nisīdi. Uyyānapālo taṃ disvā
upasaṅkamitvā bhante kuto āgatosīti pucchi. Nandamūlakapabbhāratoti.
Ke nāma tumheti. Darīmukho paccekabuddho nāmāhaṃ

---------------------------------------------------------------------------------------------
page17.
Āvusoti. Bhante amhākaṃ rājānaṃ jānāsīti. Āma jānāma
gihikāle no sahāyoti. Bhante rājā tumhe daṭṭhukāmo kathessāmi
tassa āgatabhāvanti. Gaccha kathehīti. So sādhūti vatvā turitaturitova
gantvā tassa silāpaṭṭe nisinnabhāvaṃ rañño kathesi. Rājā āgato
kira mama sahāyo passissāmi nanti rathaṃ āruyha mahantena
parivārena uyyānaṃ gantvā paccekabuddhaṃ vanditvā paṭisanthāraṃ katvā
ekamantaṃ nisīdi. Atha naṃ paccekabuddho kiṃ brahmadatta dhammena
rajjaṃ kāresi agatigamanaṃ na gacchasi dhanatthāya lokaṃ na pīḷesi
dānādīni puññāni karosīti ādīni vacanāni vadanto paṭisanthāraṃ
katvā brahmadatta mahallakosi etarahi kāme pahāya pabbajituṃ
te samayoti vatvā tassa dhammaṃ desento paṭhamaṃ gāthamāha
                 paṅkova kāmā palipova kāmā
                 bhayañca metaṃ timūlaṃ pavuttaṃ
                 rajo ca dhūmo ca mayā pakāsitā
                 hitvā tuvaṃ pabbaja brahmadattāti.
     Tattha paṅkoti udake jātāni tiṇasevālakanaḷakumudagacchādīni
adhippetāni. Yathā hi udakaṃ tarantaṃ tāni laggāpenti tathā
saṃsārasāgaraṃ tarantassa yogāvacarassa pañcakāmaguṇā sabbe vā pana
vatthukāmakilesakāmā laggāpanavasena paṅko nāma imasmiṃ hi paṅke
āsattā visattā devāpi manussāpi tiracchānāpi kilamanti rodanti
paridevanti. Palipova kāmāti palipo vuccati mahākaddamo yamhi

---------------------------------------------------------------------------------------------
page18.
Yamhi laggā sūkaramigādayopi sīhāpi vāraṇāpi attānaṃ uddharitvā
gantuṃ na sakkonti vatthukāmakilesakāmāpi taṃsarikkhatāya pana
palipāti vuttā paññavantopi hi sattā tesu kāmesu sakiṃ
laggakālato paṭṭhāya te kāme padāletvā sīghaṃ uṭṭhāya akiñcanaṃ
apalibodhaṃ ramaṇīyaṃ pabbajjaṃ upagantuṃ na sakkonti. Bhayañca metanti
bhayañca etaṃ makāro byañjanapadasandhivasena vutto. Timūlanti tīhi
mūlehi patiṭṭhaṃ viya acalaṃ balavabhayassetaṃ nāmaṃ. Pavuttanti mahārāja
ete kāmā nāma diṭṭhadhammikasamparāyikassa attānuvādabhayādikassa
ceva dvattiṃsakammakaraṇaaṭṭhanavutirogādivasappavattassa ca bhayassa
paccayaṭṭhena balavabhayanti buddhapaccekabuddhabuddhasāvakehi ceva
sabbaññūbodhisattehi ca pavuttaṃ kathitaṃ dīpitanti attho. Athavā bhayañca
metanti bhayañca mayā etaṃ timūlaṃ pavuttanti evañcettha attho
daṭṭhabboyeva. Rajo ca dhūmo cāti rajadhūmasadisattā rajoti ca
dhūmoti ca mayā pakāsitā. Yathā hi sunahātassa suvilittālaṅkatassa
purisassa sarīre sukhumarajaṃ patitaṃ taṃ sarīraṃ dubbaṇṇaṃ sobhārahitaṃ
kiliṭṭhaṃ karoti evameva iddhibalena ākāsenāgantvā cando viya
suriyo viya ca loke paññātāpi sakiṃ kāmarajassa anto patitakālato
paṭṭhāya guṇavaṇṇaguṇasobhāguṇasuddhīnaṃ upahatattā dubbaṇṇā sobhārahitā
kiliṭṭhāyeva honti yathā ca dhūmena pahaṭakālato paṭṭhāya suparisuddhāpi
bhittikālavaṇṇā honti evameva atiparisuddhañāṇāpi kāmadhūmena
pahaṭakālato paṭṭhāya guṇavināsappattiyā mahājanamajjhe

---------------------------------------------------------------------------------------------
page19.
Kālakāva hutvā paññāyanti iti rajadhūmasarikkhatāya ete kāmā
rajo ca dhūmo cāti mayā tuyhaṃ pakāsitā tasmā ime kāme
hitvā tuvaṃ pabbaja brahmadattāti rājānampi pabbajjāya ussāhaṃ
janeti.
     Taṃ sutvā rājā kilesehi attano palibuddhabhāvaṃ kathento
dutiyaṃ gāthamāha
                 gedhito ca ratto adhimucchito ca
                 kāmesvāhaṃ brāhmaṇa bhiṃsarūpaṃ
                 taṃ nussahe jīvikattho pahātuṃ
                 kāhāmi puññāni anappakānīti.
     Tattha gedhitoti abhijjhākāyaganthena bandho. Rattoti
pakatijahāpanena rāgena ratto. Adhimucchitoti ativiya mucchito.
Kāmesvāhanti duvidhesu kāmesu ahaṃ. Brāhmaṇāti darīmukhapaccekabuddhaṃ
ālapati. Bhiṃsarūpanti balavarūpaṃ. Taṃ nussaheti taṃ duvidhampi kāmaṃ
na ussahāmi na sakkomi. Jīvikattho pahātunti imāya jīvikāya
atthiko ahaṃ taṃ kāmaṃ pahātuṃ na sakkomīti vadati. Kāhāmi
puññānīti dānasīlauposathakammasaṅkhātāni pana puññāni anappakāni
bahūni karissāmīti. Evaṃ kilesakāmo nāmesa saṅkiliṭṭhakālato
paṭṭhāya apanetuṃ na sakkoti 1- yena saṅkiliṭṭhacitto mahāpuriso
paccekabuddhena pana pabbajjāya guṇe kathitepi pabbajituṃ na sakkomīti

---------------------------------------------------------------------------------------------
page20.
Āha. Yoyaṃ dīpaṅkarapādamūle attani sambhavena ñāṇena buddhakārakadhamme
vicinanto tatiyaṃ nekkhammapāramiṃ disvā
        imaṃ tvaṃ tatiyaṃ tāva     daḷhaṃ katvā samādiya
        nekkhammapāramiṃ gaccha    yadi bodhiṃ pattumicchasi
        yathā aṭṭaghare poso   ciraṃ vuttho dukkhattito
        na tattha rāgaṃ abhijaneti  muttimeva gavesati
        tatheva tvaṃ sabbabhave    passa aṭṭagharaṃ viya
        nekkhammābhimukho hutvā  sambodhiṃ pāpuṇissasīti
evaṃ nekkhamme guṇaṃ parikittesi so paccekabuddhena pabbajjāya
vaṇṇaṃ vatvā kilese chaḍḍetvā samaṇo hohīti vuccamānopi nāhaṃ
kilese chaḍḍetvā samaṇo bhavituṃ sakkomīti vadati. Imasmiṃ kira loke
aṭṭha ummattakā nāma tenāhu porāṇā aṭṭha puggalā ummattakasaññaṃ
paṭilabhanti kāmummattako cittavasaṅgato lobhavasaṅgato kodhummattako
vihiṃsāvasaṅgato diṭṭhummattako vipallāsavasaṅgato mohummattako
añāṇavasaṅgato yakkhummattako yakkhavasaṅgato pittummattako
pittavasaṅgato surummattako pānavasaṅgato byasanummattako
sokavasaṅgatoti imesu aṭṭhasu ummattakesu mahāsatto imasmiṃ
jātake kāmummattako hutvā lobhavasaṅgato pabbajjāya guṇaṃ na
jānāti. Evaṃ anatthakārakaṃ panimaṃ guṇaparidhaṃsakaṃ lobhajātaṃ kasmā
sattā parimuñcituṃ na sakkontīti anamatagge saṃsāre anekāni
kappakoṭisatasahassāni ekato vaḍḍhitabhāvena evaṃ santepi paṇḍitā

---------------------------------------------------------------------------------------------
page21.
Appassādā kāmāti ādikānaṃ paccavekkhaṇānaṃ vasena pajahanti.
     Teneva darīmukhapaccekabuddho mahāsattena pabbajituṃ na sakkomīti
vuttepi dhuranikkhepaṃ akatvā uttariṃpi ovadanto dve gāthā āha
              yo atthakāmassa hitānukampino
              ovajjamāno na karoti sāsanaṃ
              idameva seyyo iti maññamāno
              punappunaṃ gabbhamupeti mando.
              So ghorarūpaṃ nirayaṃ upeti
              subhāsubhaṃ muttakarīsapūraṃ
              sattā sakāye na jahanti giddhā
              ye honti kāmesu avītarāgāti.
     Tattha atthakāmassāti vuḍḍhikāmassa. Hitānukampinoti hitena
muducittena anukampassa. Ovajjamānoti ovadiyamāno. Idameva
seyyoti yaṃ attanā gahitaṃ aseyyaṃ anuttamampi samānaṃ taṃ idameva
seyyo iti maññamāno. Mandoti so añāṇapuggalo mātukucchiyaṃ
vāsaṃ nātikkamati punappunaṃ gabbhaṃ upetiyevāti attho. So ghorarūpanti
mahārāja so mando taṃ mātukucchiṃ upento ghorarūpaṃ dāruṇajātikaṃ
nirayaṃ upeti nāma. Mātukucchi hi nirassādaṭṭhena idha nirayoti
vutto catukuṭṭikanirayoti vuccati. Catukuṭṭikanirayo nāma
kataroti vutte mātukucchimeva vattuṃ vaṭṭati. Avīcimahāniraye
nibbattasattassa hi aparāparaṃ ādhāvanaparidhāvanaṃ hotiyeva tasmā

---------------------------------------------------------------------------------------------
page22.
Taṃ catukuṭṭikanirayoti vattuṃ na labbhati mātukucchiyaṃ pana nava vā
dasa vā māse catūhipi passehi itocīto ca dhāvituṃ nāma na sakkā
atisambādhe okāse catukoṭena catusaṅkuṭṭiteneva hutvā acchitabbaṃ
tasmā esa catukuṭṭikanirayoti vuccati. Subhāsubhanti subhānaṃ asubhaṃ.
Subhānaṃ hi saṃsārabhīrukānaṃ yogāvacarakulaputtānaṃ mātukucchi ekantaasubhasammato.
Tena vuttaṃ
          ajaññaṃ jaññasaṅkhātaṃ      asuciṃ sucisammataṃ
          nānākuṇapaparipūraṃ        jaññarūpaṃ apassato.
                 Dhiratthu maṃ āturaṃ pūtikāyaṃ
                 duggandhiyaṃ asuciṃ byādhidhammaṃ
                 yatthappamattā adhimucchitā pajā
                 hāpenti maggaṃ sugatūpapattiyāti.
       Sattāti āsattā visattā ālaggā laggitāti attho. Sakāye
na jahantīti taṃ mātukucchiṃ na pariccajanti. Giddhāti gedhitāyeva.
Ye hontīti ye kāmesu avītarāgā honti te etaṃ gabbhavāsaṃ
na jahantīti.
     Evaṃ darīmukhapaccekabuddho gabbhe okkantimūlakañca parihāramūlakañca
dukkhaṃ dassetvā idāni gabbhavuṭṭhānamūlakaṃ dassetuṃ diyaḍḍhagāthamāha
                 mīḷhena littā ruhirena makkhitā
                 semhena littā upanikkhamanti

---------------------------------------------------------------------------------------------
page23.
                 Yaṃ yaṃ hi kāyena phusanti tāvade
                 sabbaṃ asātaṃ dukkhameva kevalaṃ.
                 Disvā vadāmi na hi aññato savaṃ
                 pubbenivāsaṃ bahukaṃ sarāmīti.
     Tattha mīḷhena littāti mahārāja ime sattā mātukucchito
nikkhamantā na catujātigandhehi vilimpitvā surabhimālaṃ pilandhitvā
nikkhamanti purāṇagūthena pana makkhitā palibuddhā hutvā nikkhamanti.
Ruhirena makkhitāti rattalohitacandanānupalittāmiva hutvā na nikkhamanti
rattalohitamakkhitā pana hutvā nikkhamanti. Semhena littāti na
cāpi setacandanavilittā nikkhamanti bahalapicchilasemhena littā pana
hutvā nikkhamanti itthīnaṃ hi gabbhavuṭṭhānakāle etāni asucīni
nikkhamanti. Tāvadeti tasmiṃ samaye idaṃ vuttaṃ hoti mahārāja
ime sattā tasmiṃ mātukucchito nikkhamanasamaye evaṃ mīḷhādilittā
nikkhamantā yaṃ yaṃ nikkhamanamaggappadesaṃ vā hatthaṃ vā phusanti taṃ sabbaṃ
asātaṃ amadhuraṃ kevalaṃ asucimissaṃ dukkhameva phusanti sukhaṃ nāma nesaṃ
tasmiṃ samaye natthīti. Disvā vadāmi na hi aññato savanti
mahārāja ahaṃ imaṃ ettakaṃ vadanto na aññato savaṃ aññassa
samaṇassa vā brāhmaṇassa vā taṃ sutvā na vadāmi attano
pana paccekabuddhañāṇena disvā paṭivijjhitvā paccakkhaṃ katvā
vadāmīti attho. Pubbenivāsaṃ bahukanti idaṃ attano ānubhāvaṃ
dassento āha. Idaṃ vuttaṃ hoti mahārāja ahaṃpi pubbe

---------------------------------------------------------------------------------------------
page24.
Nivuṭṭhakhandhapaṭipāṭisaṅkhātaṃ pubbenivāsaṃ bahukaṃ sarāmi satasahassakappādhikāni
dve asaṅkheyyāni sarāmīti.
     Idāni satthā abhisambuddho hutvā evaṃ so paccekabuddho
rājānaṃ subhāsitagāthāya saṅgaṇhīti vatvā osāne upaḍḍhagāthamāha
                 citrāhi gāthāhi subhāsitāhi
                 darīmukho nijjhāpayī sumedhanti.
     Tattha citrāhīti anekatthasannissitāhi. Subhāsitāhīti sukathitāhi.
Darīmukho nijjhāpayī sumedhanti bhikkhave so darīmukho paccekabuddho taṃ
sumedhaṃ sundarapaññaṃ kāraṇākāraṇajānanasamatthaṃ rājānaṃ nijjhāpesi
saññāpesi attano vacanaṃ gaṇhāpesīti attho.
     Evaṃ paccekabuddho kāmesu dosaṃ dassetvā attano vacanaṃ
gāhāpetvā mahārāja idāni pabbaja vā mā vā mayā pana
tuyhaṃ kāmesu ādīnavo pabbajjāya ca ānisaṃso kathito tvaṃ
appamatto hohīti vatvā suvaṇṇarājahaṃso viya ākāse uppatitvā
balāhakagabbhaṃ maddanto nandamūlakapabbhārameva gato. Mahāsatto
dasanakhasamodhānasamujjalaṃ añjaliṃ sirasmiṃ ṭhapetvā namassamāno tasmiṃ
dassanavisayaṃ atikkante jeṭṭhaputtaṃ pakkosāpetvā rajjaṃ paṭicchādetvā
mahājanassa rodantassa paridevantassa kāme pahāya himavantaṃ pavisitvā
paṇṇasālaṃ māpetvā isipabbajjaṃ pabbajitvā nacirasseva abhiññā
ca samāpattiyo ca nibbattetvā āyuhapariyosāne brahmalokūpago ahosi.

---------------------------------------------------------------------------------------------
page25.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne bahū sotāpannādayo ahesuṃ.
Tadā rājā ahameva ahosīti.
                    Darīmukhajātakaṃ tatiyaṃ.
                        Nerujātakaṃ
     kākolā kākasaṅghā cāti idaṃ satthā jetavane viharanto
aññataraṃ bhikkhuṃ ārabbha kathesi.
     So kira satthu santike kammaṭṭhānaṃ gahetvā ekaṃ paccantagāmaṃ
agamāsi. Manussā tassa iriyāpathe pasīditvā taṃ bhojetvā
paṭiññaṃ gahetvā araññe paṇṇasālaṃ katvā tattha vasāpesuṃ
ativiya cassa sakkāraṃ kariṃsu. Athaññe sassatavādā āgamiṃsu.
Te tesaṃ vacanaṃ sutvā therassa vādaṃ vissajjetvā sassatavāde
gahetvā tesaṃyeva sakkāraṃ kariṃsu. Tato ucchedavādā āgamiṃsu.
Te sassatavāde vissajjetvā ucchedavāde gaṇhiṃsu. Athaññe
acelakavādā āgamiṃsu. Te ucchedavāde vissajjetvā acelakavādaṃ
gaṇhiṃsu. So tesaṃ guṇāguṇaṃ ajānantānaṃ manussānaṃ santike
dukkhena vasitvā vutthavasso pavāretvā satthu santikaṃ gantvā
katapaṭisanthāro kahaṃ vassaṃ vutthosīti vutte paccantaṃ nissāya
bhanteti vatvā sukhaṃ vutthosīti puṭṭho bhante guṇāguṇaṃ

---------------------------------------------------------------------------------------------
page26.
Ajānantānaṃ santike dukkhaṃ vutthosmīti. Satthā bhikkhu porāṇakapaṇḍitā
tiracchānayoniyaṃ nibbattāpi guṇāguṇaṃ ajānantehi saddhiṃ
ekadivasaṃpi na vasiṃsu tvaṃ attano guṇāguṇaṃ ajānaṭṭhāne kasmā
vasīti vatvā tena yācito atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto
suvaṇṇahaṃsayoniyaṃ nibbatti kaniṭṭhabhātāpissa atthi te
cittakūṭapabbate vasantā himavantappadese sayaṃjātasāliṃ khādanti. Te
ekadivasaṃ tattha caritvā cittakūṭaṃ āgacchantā antarāmagge ekaṃ
neruṃ nāma kañcanapabbataṃ disvā tassa matthake nisīdiṃsu. Taṃ pana
pabbataṃ nissāya vasantā sakuṇā sasā catuppādā ca gocarabhūmiyaṃ
nānāvaṇṇā honti pabbataṃ paviṭṭhakālato paṭṭhāya tassobhāsena
suvaṇṇavaṇṇā honti. Taṃ disvā bodhisattassa kaniṭṭho
taṃ kāraṇaṃ ajānitvā kiṃ nu kho etaṃ kāraṇanti bhātarā saddhiṃ
sallapanto dve gāthā abhāsi
        kākolā kākasaṅghā ca    mayañca patataṃ varā
        sabbeva sadisā homa      imaṃ āgamma pabbataṃ.
        Idha sīhā ca byagghā ca    sakuṇā ca migādhamā
        sabbeva sadisā honti     ayaṃ ko nāma pabbatoti.
     Tattha kākolāti vanakākā. Kākasaṅghāti pakatikākasaṅghā
vā. Patataṃ varāti pakkhīnaṃ seṭṭhā. Sadisā homāti sadisavaṇṇā homa.

---------------------------------------------------------------------------------------------
page27.
     Tassa vacanaṃ sutvā bodhisatto tatiyaṃ gāthamāha
        imaṃ nerunti jānanti      manussā pabbatuttamaṃ
        idha vaṇṇena sampannā     vasanti sabbapāṇinoti.
     Tattha idha vaṇṇenāti imasmiṃ nerupabbate obhāsena
vaṇṇasampannā hutvā.
     Taṃ sutvā kaniṭṭho sesagāthā abhāsi
        amānanā yattha siyā      santānaṃ vā vimāna vā
        hīnasamānanā vāpi        na tattha vasatī vase.
        Yattha alaso dakkho ca     sūro bhīru ca pūjiyā
        na tattha santo vasanti     avisesakare nage.
        Nāyaṃ neru vibhajati        hīnamukkaṭṭhamajjhime
        avisesakāro neru       handa neruṃ jahāmaseti.
     Tattha paṭhamagāthāya attho yattha santānaṃ paṇḍitānaṃ
sīlasampannānaṃ mānanassa abhāvena amānanā ca avamānanā ca
avamānavasena vimānanā vā hīnānaṃ vā dussīlānaṃ vā samānanā
vā siyā tattha na vase na vaseyya. Pūjiyāti ete ettha
ekasadisāya pūjāya pūjanīyā honti samakaṃ sakkāraṃ labhanti.
Hīnamukkaṭṭhamajjhimeti jātigottakulappadesasīlācārañāṇādīhi hīne ca
majjhime ca ukkaṭṭhe ca ayaṃ na vibhajati. Handāti upasaggatthe
nipāto. Jahāmaseti pariccajāma.
     Evañca pana vatvā ubhopi te haṃsā uppatitvā

---------------------------------------------------------------------------------------------
page28.
Cittakūṭameva gatā.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne so bhikkhu sotāpattiphale patiṭṭhahi.
Tadā kaniṭṭhahaṃso ānando ahosi jeṭṭhakahaṃso pana ahamevāti.
                    Nerujātakaṃ catutthaṃ.
                       Āsaṅkajātakaṃ
     āsāvatī nāma latāti idaṃ satthā jetavane viharanto
purāṇadutiyikapalobhanaṃ ārabbha kathesi. Vatthuṃ indriyajātake āvībhavissati.
     Idha pana satthā taṃ bhikkhuṃ saccaṃ kira tvaṃ ukkaṇṭhitoti vatvā
saccaṃ bhanteti vutte kena ukkaṇṭhāpitosīti purāṇadutiyikāya
bhanteti vutte bhikkhu esā itthī tuyhaṃ anatthakārikā pubbepi
tvaṃ etaṃ nissāya caturaṅginiṃ senaṃ jahitvā himavantappadese
mahantaṃ dukkhaṃ anubhavanto tīṇi saṃvaccharāni vasīti vatvā atītaṃ āha
     atīte bārāṇasiyaṃ brahmadatte rajjaṃ kārente bodhisatto
kāsikagāme brāhmaṇakule nibbattitvā vayappatto takkasilāyaṃ
uggahitasippo isipabbajjaṃ pabbajitvā vanamūlaphalāhāro abhiññā
ca samāpattiyo ca nibbattetvā himavantappadese vasi. Tasmiṃ
kāle eko puññasampanno satto tāvatiṃsabhavanato cavitvā tasmiṃ
ṭhāne padumasare ekasmiṃ padumagabbhe dārikā hutvā nibbatti
sesapadumesu purāṇabhāvaṃ patvā patantesupi taṃ mahākucchikaṃ hutvā

---------------------------------------------------------------------------------------------
page29.
Tiṭṭhateva. Tāpaso nahāyituṃ padumasaraṃ āgato taṃ disvā
aññesu padumapupphesu patantesupi idaṃ mahākucchikaṃ hutvā tiṭṭhati
kiṃ nu kho kāraṇanti cintetvā udakasāṭakaṃ nivāsetvā otaranto
gantvā taṃ padumaṃ vivaritvā taṃ dārikaṃ disvā dhītusaññaṃ uppādetvā
paṇṇasālaṃ ānetvā paṭijaggi. Sā aparabhāge soḷasavassikā
hutvā abhirūpā ahosi uttamarūpadharā atikkantā mānusakavaṇṇaṃ
appattā devavaṇṇaṃ. Tadā sakko bodhisattassa upaṭṭhānaṃ
āgacchati. So taṃ disvā kuto esāti pucchitvā laddhaniyāmaṃ
sutvā imissā kiṃ laddhuṃ vaṭṭatīti pucchi. Nivāsanatthāya
phalikapāsādaṃ māpetvā dibbasayanadibbavatthālaṅkārabhojanavidhānaṃ
mārisāti. Taṃ sutvā so sādhu bhanteti tassā nivāsanatthāya
phalikapāsādaṃ māpetvā dibbasayanadibbavatthālaṅkāradibbaannapānāni
māpesi. So pāsādo tassā abhirūhanakāle otaritvā bhūmiyaṃ
patiṭṭhati tassā ārohaṇakāle laṅghitvā ākāse tiṭṭhati. Sā
bodhisattassa vattapaṭipattiṃ kurumānā pāsāde vasi. Tameko
vanacarako disvā ayaṃ bhante vo kiṃ hotīti pucchitvā dhītā
meti sutvā bārāṇasiṃ gantvā deva mayā himavantappadese
evarūpā nāma ekassa tāpasassa dhītā diṭṭhāti rañño ārocesi.
Taṃ sutvā so savanasaṃsaggeneva bajjhitvā vanacarakaṃ magguddesakaṃ
katvā caturaṅginiyā senāya taṃ ṭhānaṃ gantvā khandhāvāraṃ nivāsāpetvā
vanacarakaṃ ādāya amaccagaṇaparivuto assamapadaṃ pavisitvā

---------------------------------------------------------------------------------------------
page30.
Mahāsattaṃ vanditvā ekamantaṃ nisinno bhante itthiyo nāma
brahmacariyassa malaṃ tumhākaṃ dhītaraṃ ahaṃ paṭijaggissāmīti āha.
Bodhisatto pana kiṃ nu kho etasmiṃ padumeti āsaṅkaṃ katvā
udakaṃ otaritvā ānītabhāvena tassā kumārikāya āsaṅkākumārīti
nāmaṃ akāsi. So taṃ rājānaṃ imaṃ gahetvā gacchāti ujukaṃ
avatvā mahārāja imāya kumārikāya nāmaṃ jānanto gaṇhitvā
gacchāti. Taṃ sutvā rājā āha tumhehi kathite jānissāmi
bhanteti. Ahaṃ te na kathemi tvaṃ attano paññābalena nāmaṃ
jānantova gahetvā yāhīti. So sādhūti sampaṭicchitvā tato
paṭṭhāya amaccehi saddhiṃ kiṃnāmā nu kho esāti nāmaṃ upadhāreti.
So yāni tāni dujjānāni nāmāni tāni kittetvā asukā
nāma bhavissati asukā nāma bhavissatīti bodhisattena saddhiṃ
kathesi. Taṃ sutvā bodhisatto na evaṃnāmāti paṭikkhipati.
Atha rañño nāmaṃ upadhārentasseva saṃvaccharo atīto. Tadā
hatthiassamanusse sīhādayo bāḷā gaṇhanti dīghajātikaparipantho
hoti makkhikaparipantho hoti sītena kilametvā bahū manussā
maranti. Atha rājā kujjhitvā kiṃ me etāyāti bodhisattassa
kathetvā pāyāsi. Āsaṅkā kumārikā etaṃ divasaṃ phalikavātapānaṃ
vivaritvā attānaṃ dassentī aṭṭhāsi. Rājā taṃ disvā mayaṃ
tava nāmaṃ jānituṃ na sakkoma tvaṃ himavanteyeva vasi mayaṃ
gamissāmāti āha. Kahaṃ mahārāja gacchanto mādisaṃ itthiṃ

---------------------------------------------------------------------------------------------
page31.
Labhissasi mama vacanaṃ suṇāhi tāvatiṃsadevaloke cittalatāvane
āsāvatī nāma latā atthi tassa phalassa abbhantare dibbapānaṃ
nibbatti taṃ ekavāraṃ pivitvā cattāro māse mattā hutvā
dibbasayane sayanti sā pana vassasahassena phalati surāsoṇḍā
devaputtā ito phalaṃ labhissāmāti dibbapāne pipāsaṃ adhivāsetvā
vassasahassaṃ nivaddhaṃ gantvā taṃ lataṃ arogā nu khoti olokenti
tvaṃ pana ekasaṃvacchareneva ukkaṇṭhito āsāphalavatī nāma sukhā
mā ukkaṇṭhīti vatvā tisso gāthā abhāsi
        āsāvatī nāma latā    jātā cittalatāvane
        tassā vassasahassena    ekaṃ nibbattate phalaṃ
        taṃ devā payirupāsanti   tāva dūraphale sati.
        Āsiṃseva tuvaṃ rāja     āsā phalavatī sukhā
        āsiṃsatheva so pakkhī    āsiṃsatheva so dijo.
        Tassevāsā samijjhattha   tāva dūragatā sati
        āsiṃseva tuvaṃ rāja     āsā phalavatī sukhāti.
     Tattha āsāvatīti evaṃnāmakā sā hi yasmā tassā phale
āsā uppajjati tasmā etaṃ nāmaṃ labhi. Cittalatāvaneti evaṃnāmake
uyyāne tasmiṃ kira uyyāne rukkhalatādīnaṃ pabhā tattha paviṭṭhapaviṭṭhānaṃ
devānaṃ sarīravaṇṇaṃ citraṃ karoti tenassa cittalatāvananti nāmaṃ
jātaṃ. Payirupāsantīti punappunaṃ upenti. Āsiṃsevāti āsiṃsāhiyeva
patthehiyeva mā āsacchedakammaṃ karohīti.

---------------------------------------------------------------------------------------------
page32.
     Rājā tassā kathāya bajjhitvā puna amacce sannipātetvā
dasanāmakaṃ kāretvā nāmaṃ gavesanto aparampi saṃvaccharaṃ vasi.
Tassā dasanāmakepi nāmaṃ nāhosi asukaṃ nāmāti vutte bodhisatto
paṭikkhipateva. Puna rājā kiṃ me imāyāti turaṅgaṃ āruyha
pāyāsi. Sāpi puna vātapāne ṭhatvā attānaṃ dassesi. Taṃ
disvā rājā tiṭṭha tvaṃ mayaṃ gamissāmāti āha. Kasmā yāsi
mahārājāti. Tava nāmaṃ jānituṃ na sakkomīti. Mahārāja kasmā
nāmaṃ na jānissati āsā nāma asamijjhanakā natthi mama vacanaṃ
suṇāhi eko kira bako pabbatamuddhani ṭhito attanā patthitaṃ
labhi tvaṃ kasmā na labhissasi adhivāsehi mahārājāti. Eko
kira bako ekasmiṃ padumasare gocaraṃ gahetvā uppatitvā
pabbatamatthake nilīyi. So taṃdivasaṃ tattheva vasitvā punadivase cintesi
ahaṃ imasmiṃ pabbatamatthake sukhaṃ nisinno sace ito anuccāvetvā
ettheva nisinno gocaraṃ gahetvā pānīyaṃ pivitvā imaṃ divasaṃ
vaseyyaṃ bhadrakaṃ vata assāti. Atha taṃdivasameva sakko devarājā
asuranimmathanaṃ katvā tāvatiṃsabhavane devissariyaṃ laddho cintesi mama
tāva manoratho matthakaṃ patto atthi nu kho añño koci
aparipuṇṇamanorathoti so upadhārento taṃ bakaṃ disvā imassa
manorathaṃ matthakaṃ pāpessāmīti bakassa nisinnaṭṭhānato avidūre ekā
nadī atthi taṃ nadiṃ oghapuṇṇaṃ katvā pabbatamatthakena pesesi.
Bako tasseva nisinno macche khāditvā pānīyaṃ pitvā taṃ divasaṃ

---------------------------------------------------------------------------------------------
page33.
Tattheva vasi atha udakaṃpi bhassitvā gataṃ evaṃ mahārāja bakopi
tāva attano āsā phalaṃ labhi tvaṃ kasmā na labhissasīti vatvā
āsiṃsathevāti ādimāha.
     Tattha āsiṃsathevāti āsiṃsiyeva patthesiyeva. Pakkhīti pakkhehi
yuttattā pakkhī. Dvikkhattuṃ jātatāya dijo. Tāva dūragatā
satīti pabbatamatthakato macchānañca udakassa ca dūrabhāvaṃ passaṃ
evaṃ dūragatā samānā sakkassa ānubhāvena bakassa āsā
pūratiyevāti.
     Atha rājā tassā kathaṃ sutvā rūpe bajjhitvā kathāya allīno
gantuṃ asakkonto amacce sannipātetvā satanāmaṃ kāresi.
Satanāmavasena nāmaṃ gavesantassāpissa aññaṃ saṃvaccharaṃ atītaṃ.
So tiṇṇaṃ saṃvaccharānaṃ accayena bodhisattaṃ upasaṅkamitvā satanāmavasena
asukaṃ nāma asukaṃ nāma bhavissati bhanteti pucchi. Na jānāsi
mahārājāti. So gamissāmadāni mayanti bodhisattaṃ vanditvā
pāyāsi. Āsaṅkā kumārikā puna phalikavātapānaṃ nissāya ṭhitāva.
Rājā taṃ disvā tvaṃ accha mayaṃ gamissāmāti āha. Kasmā
mahārājāti. Tvaṃ maṃ vacaneneva santappesi na ca kāmaratiyā tava
madhuravacanena bajjhitvā vasantassa mama tīṇi saṃvaccharāni atikkantāni
idāni gamissāmīti vatvā imā gāthā āha
        sampesi kho maṃ vācāya    na ca sampesi kammunā
        mālā soreyyakasseva    vaṇṇavantā agandhikā.

---------------------------------------------------------------------------------------------
page34.
        Aphalaṃ madhuraṃ vācaṃ         yo mittesu pakubbati
        adadaṃ avissajaṃ bhogaṃ       sandhi tenassa jīrati.
        Yaṃ hi kayirā taṃ hi vade    yaṃ na kayirā na taṃ vade
        akarontaṃ bhāsamānaṃ       parijānanti paṇḍitā.
        Balañca vata me jiṇṇaṃ      pātheyyañca na vijjati
        saṅke mānuparodhāya      handa dāni vajāmahanti.
     Tattha sampesīti santappesi pīnesi. Malā soreyyakassevāti
karaṇḍakakuraṇḍakassa desanāsīsamevetaṃ. Yaṃkiñci pana
suvaṇṇakuraṇḍakajayakusumanādikaṃ aññampi pupphaṃ vaṇṇasampannaṃ agandhakaṃ
sabbantaṃ sandhāyevamāha. Vaṇṇavantā agandhikāti yathā soreyyakādīnaṃ
mālā vaṇṇavantatāya dassanena tappeti agandhitāya gandhena
na tappeti evaṃ tvaṃ maṃ dassanena piyavacanena ca santappesi
na kammunāti dīpeti. Adadanti bhadde yo imaṃ nāma bhogaṃ te
dassāmīti madhuravacanena vatvā taṃ bhogaṃ adadanto avissajjento
kevalaṃ madhuravacanameva karoti tena saddhiṃ assa mittassa sandhi
jīrati mittasanthavena na ghaṭīyati. Pātheyyañcāti bhadde mayhaṃ
tava madhuravacanena bajjhitvā tīṇi saṃvaccharāni vasantasseva
hatthiassarathapattisaṅkhātaṃ balañca khīṇaṃ manussānaṃ bhattavetanasaṅkhātaṃ
pātheyyañca natthi. Saṅke mānuparodhāyāti svāhaṃ idheva attano
jīvitavināsaṃ āsaṅkāmi handa idānāhaṃ gacchāmīti.
     Āsaṅkā kumārikā rañño vacanaṃ sutvā mahārāja tvaṃ

---------------------------------------------------------------------------------------------
page35.
Mayhaṃ nāmaṃ jānāsi tayā vuttameva mama nāmaṃ imaṃ me pitu
kathetvā maṃ gaṇhitvā yāhīti raññā saddhiṃ sallapantī āha
        etadeva hi me nāmaṃ   yaṃ nāmasmiṃ rathesabha
        āgamehi mahārāja     pitaraṃ āmantayāmahanti.
     Tassattho yaṃ maṃ āha etaṃ āsaṅkātveva mama nāmanti.
     Taṃ sutvā rājā bodhisattassa santikaṃ gantvā vanditvā
bhante tumhākaṃ dhītā āsaṅkā nāmāti āha. Taṃ sutvā mahāsatto
nāmaṃñātakālato paṭṭhāya taṃ gahetvā gaccha mahārājāti āha. Taṃ
sutvā so mahāsattaṃ vanditvā phalikavimānadvāraṃ āgantvā ajja
bhadde pitarāpi tvaṃ mayhaṃ dinnā ehi dāni gamissāmāti. Taṃ
sutvā sā āgamehi mahārāja pitaraṃ āmantayāmahanti vatvā
pāsādā otaritvā mahāsattaṃ vanditvā roditvā khamāpetvā
rañño santikaṃ āgatā. Rājā taṃ gahetvā bārāṇasiṃ gantvā
puttadhītāhi vaḍḍhanto piyasaṃvāsaṃ vasi. Bodhisatto aparihīnajjhāno
brahmaloke uppajji.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne ukkaṇṭhitabhikkhu sotāpattiphale
patiṭṭhahi. Tadā āsaṅkā kumārikā purāṇadutiyikā ahosi rājā
ukkaṇṭhitabhikkhu ahosi tāpaso pana ahamevāti.
                   Āsaṅkajātakaṃ pañcamaṃ.

---------------------------------------------------------------------------------------------
page36.
                       Migalopajātakaṃ
     na me rucīti idaṃ satthā jetavane viharanto ekaṃ dubbacabhikkhuṃ
ārabbha kathesi.
     Atha satthā taṃ bhikkhuṃ pakkosāpetvā saccaṃ kira tvaṃ bhikkhu
dubbacoti pucchitvā āma bhanteti vutte na kho bhikkhu idāneva
pubbepi dubbacoyeva dubbacabhāvaṃ pana nissāya paṇḍitānaṃ vacanaṃ
akaronto verambhavātamukhe byasanaṃ gatosīti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
gijjhayoniyaṃ nibbattitvā aparaṇṇagijjho nāma ahosi. So
gijjhagaṇaparivuto gijjhakūṭapabbate vasi. Putto panassa migalopo nāma
thāmasampanno ahosi. So aññesaṃ gijjhānaṃ sīmaṃ atikkamitvā
atiuccaṃ uppagati. Gijjhā putto te atidūraṃ uppagatīti
gijjharañño ācikkhiṃsu. Taṃ sutvā so taṃ pakkosāpetvā tvaṃ kira
tāta atiuccaṃ gacchasi atiuccaṃ gacchanto jīvitakkhayaṃ pāpuṇissatīti
vatvā tisso gāthā abhāsi
        na me ruci migalopa     yassa te tādisā gati
        atuccaṃ tāta gacchasi     abhūmiṃ tāta sevasi.
        Catukkaṇṇaṃva kedāraṃ     yathā te paṭhavī siyā
        tato tāta nivattassu    māsu etto paraṃ gami.

---------------------------------------------------------------------------------------------
page37.
        Santi aññepi sakuṇā    pattayānā vihaṅgamā
        ukkhittā vātavegena   naṭṭhā te sassatīsamāti.
     Tattha migalopāti puttaṃ nāmenālapati. Atuccaṃ tāta gacchasīti
tāta tvaṃ aññesaṃ gijjhānaṃ sīmaṃ atikkamitvā atiuccaṃ gacchasi.
Catukkaṇṇaṃva kedāranti imināssa sīmaṃ ācikkhati. Idaṃ vuttaṃ
hoti tāta yadā te ayaṃ mahāpaṭhavī catukkaṇṇaṃ kedāraṃ viya
siyā evaṃ khuddakā viya hutvā paññāyetha atha tvaṃ ettakā ṭhānā
nivatteyyāsi etto paraṃ mā gamīti. Santi aññepīti na
kevalaṃ tvameva aññepi gijjhā evaṃ kariṃsūti dīpeti. Ukkhittāti
tepi amhākaṃ sīmaṃ atikkamitvā gatā vātavegena ākaḍḍhitā
nassiṃsu. Sassatīsamāti sassatīhi paṭhavīpabbatādīhi samaṃ attānaṃ
maññamānā attano vassasahassaparimāṇaṃ āyuṃ apūretvāpi antarā
vinaṭṭhāti attho.
     Migalopo ca anovādakattā pitu vacanaṃ akatvā laṅghanto
laṅghanto pitarā akkhātaṃ sīmaṃ disvā taṃ atikkamma kālavāte
khepitvā tepi chinditvā uppatito verambhavātamukhaṃ pakkhandi. Atha
naṃ verambhavātā pahariṃsu. So tehi pahaṭamattova khaṇḍākhaṇḍaṃ
hutvā ākāseyeva antaradhāyi. Tena vuttaṃ
        akatvā aparaṇṇassa      pitu vuḍḍhassa sāsanaṃ
        kālavāte atikkamma     verambhānaṃ vasaṃ gato.

---------------------------------------------------------------------------------------------
page38.
        Tassa puttā ca dārā ca  ye caññe anujīvino
        sabbe byasanamāpātuṃ     anovādakare dije.
        Evampi idha vuḍḍhānaṃ     yo vākyaṃ nāvabujjhati
        atisīmaṃ caro ditto      gijjho vātītasāsano
        sabbe byasanaṃ papponti   akatvā buddhasāsananti.
Imā tisso abhisambuddhagāthā.
     Tattha anujīvinoti taṃ nissāya anujīvanakā. Anovādakare
dijeti tasmiṃpi migalope gijjhe ovādaṃ akaronte sabbepi te
tena saddhiṃ atikkamitvā sīmaṃ gantvā vināsaṃ pāpuṇiṃsu. Evampīti
bhikkhave yathā so gijjho evaṃ yo aññopi gahaṭṭho vā
pabbajito vā hitānukampakānaṃ buddhānaṃ vacanaṃ na gaṇhati sopi
ayaṃ sīmaṃ atikkamitvā caranto ditto dappito gijjhova byasanaṃ
pāpuṇātīti.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi tadā migalopo dubbacabhikkhu ahosi aparaṇṇo
pana ahamevāti.
                   Migalopajātakaṃ chaṭṭhamaṃ.

---------------------------------------------------------------------------------------------
page39.
                     Sirikālakaṇṇijātakaṃ
     kā nu kālena vaṇṇenāti idaṃ satthā jetavane viharanto
anāthapiṇḍikaṃ ārabbha kathesi.
     So hi sotāpattiphale patiṭṭhitakālato paṭṭhāya akhaṇḍāni
pañca sīlāni rakkhati. Bhariyāpissa puttadhītaropi dāsāpi bhatiṃ
gahetvā kammaṃ karontā kammakarāpi sabbe rakkhiṃsuyeva. Athekadivasaṃ
bhikkhū dhammasabhāyaṃ kathaṃ samuṭṭhāpesuṃ āvuso anāthapiṇḍiko suci
ceva suciparivāro ca hutvā caratīti. Satthā āgantvā kāya
nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva pubbepi porāṇakapaṇḍitāpi
suci ceva suciparivārā ca ahesunti vatvā tehi yācito atītaṃ āhara
     atīte bārāṇasiyaṃ brahmadatte rajjaṃ kārente bodhisatto
seṭṭhī hutvā dānaṃ adāsi sīlaṃ rakkhi uposathakammaṃ kari
bhariyāpissa pañca sīlāni rakkhati puttadhītaropi dāsakammakaraporisāpi
rakkhanti. So suciparivāraseṭṭhītveva paññāyittha. Athekadivasaṃ
so cintesi sace mayā suciparivārasīlo koci āgamissati tassa
mama nisīdanapallaṅkaṃ vā nipajjanasayanaṃ vā dātuṃ na yuttaṃ anucchiṭṭhaṃ
aparibhuttaṃ dātuṃ vaṭṭatīti. Atha attano upaṭṭhāneyeva ekapassena
aparibhuttaṃ pallaṅkañca sayanañca paññāpesi. Tasmiṃ samaye

---------------------------------------------------------------------------------------------
page40.
Cātummahārājikadevaloke virūpakkhamahārājassa dhītā kālakaṇṇī ca
nāma dhataraṭṭhamahārājassa dhītā sirī ca nāmāti imā dve bahuṃ
gandhamālaṃ ādāya anotatte kīḷissāmāti anotattatitthaṃ āgacchiṃsu.
Tasmiṃ pana anotattadahe bahūni titthāni tesu buddhānaṃ titthe
buddhāva nahāyanti paccekabuddhānaṃ titthe paccekabuddhāva nahāyanti
bhakkhūnaṃ titthe bhikkhūva nahāyanti tāpasānaṃ titthe tāpasāva
nahāyanti cātummahārājikādīsu chasu saggesu devaputtānaṃ titthe
devaputtāva nahāyanti devadhītānaṃ titthe devadhītāva nahāyanti.
Tatrīmā dve gantvā ahaṃ paṭhamaṃ nahāyissāmi ahaṃ paṭhamanti
titthatthāya kalahaṃ kariṃsu. Kālakaṇṇī ahaṃ lokaṃ pālemi vicāremi
tasmā paṭhamaṃ nahāyituṃ yuttamhīti vadati. Sirī ahaṃ mahārājassa
issariyadāyikāya sammāpaṭipadāya ṭhitā tasmā paṭhamaṃ nahāyituṃ
yuttamhīti vadati. Tā amhesu kaṃ paṭhamaṃ nahāyituṃ yuttarūpaṃ vā
ayuttarūpaṃ vā cattāro mahārājā jānissantīti tesaṃ santikaṃ
gantvā amhesu kā paṭhamaṃ anotattadahe nahāyituṃ yuttarūpāti
pucchiṃsu. Dhataraṭṭhavirūpakkhā na sakkā amhehi vinicchitunti
viruḷhakavessavaṇānaṃ bhāramakaṃsu. Te amhepi vinicchituṃ na sakkhissāma
sakkassa pādamūlameva pesissāmāti tā sakkassa santikaṃ pesesuṃ.
Sakko tāsaṃ vacanaṃ sutvā cintesi imā dvepi mama parisānaññeva
dhītaro na sakkā mayā imaṃ aṭṭaṃ vinicchitunti. Atha sakko
āha bārāṇasiyaṃ suciparivāro nāma seṭṭhī atthi tassa ghare

---------------------------------------------------------------------------------------------
page41.
Anucchiṭṭhāsanañceva anucchiṭṭhasayanañca paññattaṃ yā tattha nisīdituṃ
vā sayituṃ vā labhati sā paṭhamaṃ nahāyituṃ yuttarūpāti. Taṃ
sutvā kālakaṇṇī taṃkhaṇaññeva nīlavatthaṃ nivāsetvā nīlavilepanaṃ
vilimpitvā nīlamaṇipilandhanaṃ pilandhitvā yantapāsāṇo viya devalokato
otaritvā majjhimayāmasamanantarameva seṭṭhino pāsādassa upaṭṭhānadvāre
sayanassa avidūre ṭhāne nīlaraṃsiṃ vissajjetvā ākāse aṭṭhāsi.
Seṭṭhī oloketvā naṃ addasa saha dassanenevassa appiyā
ahosi amanāpā. So tāya saddhiṃ sallapanto paṭhamaṃ gāthamāha
        kā nu kālena vaṇṇena     na cāsi piyadassanā
        kā vā tvaṃ kassa vā dhītā  kathaṃ jānemu taṃ mayanti.
     Tattha kālenāti nīlena. Vaṇṇenāti sarīravaṇṇena
vatthābharaṇavaṇṇena ca. Na cāsi piyadassanāti dhātuso bhikkhave
sattā saṃsarantīti vuttaṃ. Ayañca devadhītā anācārā dussīlā
tasmā sā saha dassanenevassa appiyā jātā tenevamāha
kā vā tvanti kā ca tvaṃ ayameva vā pāṭho.
     Taṃ sutvā kālakaṇṇī dutiyaṃ gāthamāha
        mahārājassahaṃ dhītā        virūpakkhassa caṇḍiyā
        ahaṃ kālī alakkhikā        kālakaṇṇīti maṃ vidū
        okāsaṃ yācito dehi      vasemu tava santiketi.

---------------------------------------------------------------------------------------------
page42.
     Tattha caṇḍiyāti kodhanā kodhanabhāvena hi mayhaṃ caṇḍīti
nāmaṃ kariṃsu. Alakkhikāti nippaññā. Maṃ vidūti evaṃ maṃ
cātummahārājikadevaloke jānanti. Vasemūti mayaṃ ajja ekarattiṃ tava
santike vaseyyāma ekasmiṃ me anucchiṭṭhāsanasayane okāsaṃ dehīti.
     Taṃ sutvā tato bodhisatto tatiyaṃ gāthamāha
        kiṃ sīle kiṃ samācāre    purise nivisase tuvaṃ
        puṭṭhā me kāli akkhāhi  kathaṃ jānemu taṃ mayanti.
     Tattha nivisaseti tava citte nivisasi patiṭṭhahasi.
     Tato sā attano guṇaṃ kathentī catutthaṃ gāthamāha
        makkhī palāsī sārambhī     issukī maccharī satho
        so mayhaṃ puriso kanto   laddhaṃ yassa vinassatīti.
     Tassattho yo puriso attano kataguṇaṃ na jānāti
guṇamakkhiko hoti attano kissamiñci kāraṇe kathite kiṃ ahaṃ etaṃ
na jānāmīti yugaggāhaṃ gaṇhati aññehi kiñci kataṃ disvā
sārambhavasena kāraṇuttaraṃ karoti pare lābhaṃ labhante na tussati
mayhaṃ issariyaṃ paresaṃ mā hotu mayhameva hotūti sakasampattiṃ
gahetvā parassa tiṇaggena telabindumpi na deti kerāṭiyalakkhaṇena
samannāgato hutvā attano santakaṃ parassa adatvā tehi tehi
upāyehi parasantakameva khādati yassa laddhaṃ dhanaṃ vā dhaññaṃ vā
nassati na tiṭṭhati surādhutto vā akkhadhutto vā itthīdhutto
vā hutvā laddhaṃ laddhaṃ vināsetiyeva ayaṃ etehi guṇehi

---------------------------------------------------------------------------------------------
page43.
Samannāgato puriso mayhaṃ kanto piyo manāpo evarūpe ahaṃ citte
patiṭṭhahāmīti.
     Atha sā sayameva pañcamachaṭṭhamasattamāpi gāthā abhāsi
        kodhano upanāhī ca      pisuṇo ca vibhedako
        kaṇṭhakavāco pharuso      so me kantataro tato.
        Ajja suveti puriso      sadatthaṃ nāvabujjhati
        ovajjamāno kuppati     seyyaso atimaññati.
        Davappaluddho puriso      sabbamittehi dhaṃsati
        so mayhaṃ puriso kanto   tasmiṃ homi anāmayāti.
     Tā imināva nayena vitthāretabbā. Saṅkhepattho panettha
kodhanoti appamattakenāpi kujjhanako. Upanāhīti parassa aparādhaṃ
hadaye ṭhapetvā sucirenapi hi tassa anatthakārako. Pisuṇoti
pisuṇavāco. Vibhedakoti appamattakenāpi mittabhindanako.
Kaṇṭhakavācoti sadosavāco. Pharusoti thaddhavāco. Kantataroti so
puriso mayhaṃ purimāpi kantataro piyataro. Ajja suveti idaṃ
kammaṃ ajja kātabbaṃ idaṃ sve idaṃ tatiyadivasādīsūti evaṃ yo
sadatthaṃ attano kiccaṃ nāvabujjhati na jānāti. Ovajjamānoti
ovādiyamāno. Seyyaso atimaññatīti jātigottakulappadesasīlācāraguṇehi
uttaritaraṃ uttamapuggalaṃ tvaṃ mayhaṃ kiṃ pahosīti atikkamitvā
maññati. Davappaluddhoti rūpādīsu kāmaguṇesu nirantaradavena paluddho
abhibhūto vasaṃ gatoti. Dhaṃsatīti tayā mayhaṃ kiṃ katanti

---------------------------------------------------------------------------------------------
page44.
Ādīni vatvā sabbeheva mittehi dhaṃsati parihāyati. Haṃ cathayāhīti
ahaṃ etehi guṇehi samannāgato puggalo niddukkho nissoko
hotīti taṃ labhitvā aññattha anālayā hutvā vasāmīti.
     Atha naṃ garahanto mahāsatto aṭṭhamaṃ gāthamāha
        apehi etto tvaṃ kāli   netaṃ amhesu vijjati
        aññaṃ janapadaṃ gaccha        nigame rājadhāniyoti.
     Tattha apehīti apagaccha. Netaṃ amhesūti etaṃ makkhādikaṃ
tava piyabhāvakaraṇaṃ amhesu na vijjati natthi. Nigame rājadhāniyoti
aññe nigamepi aññā rājadhāniyopi aññattha gaccha yattha mayaṃ
taṃ na passāma tattha gacchāti dīpeti.
     Taṃ sutvā kālakaṇṇī taṃ atītā hutvā anantaraṃ gāthamāha
        ahampi cetaṃ jānāmi      netaṃ tumhesu vijjati
        santi loke alakkhikā     saṅgharanti bahuṃ dhanaṃ
        ahaṃ devo ca me bhātā   ubho naṃ vidhamāmaseti.
     Tattha netaṃ tumhesūti yaṃ mama piyabhāvakaraṇaṃ makkhādikaṃ yena
ahaṃ attanāpi samannāgatā taṃ tumhesu natthīti ahampi etaṃ
jānāma. Santi loke alakkhikāti aññe pana bālā loke
nissīlā nippaññā santi. Saṅgharantīti te nissīlā nippaññāpi
samānā etehi makkhikādīhi bahuṃ dhanaṃ saṅgharanti piṇḍaṃ karonti.
Ubho nanti taṃ pana etehi saṅgharitvā ṭhapitaṃ dhanaṃ ahañca mayhameva
bhātā devo ca nāma devaputto te ubhopi ekato hutvā

---------------------------------------------------------------------------------------------
page45.
Vidhamāmase. Amhākaṃ pana devaloke bahū dibbaparibhogā atthi
dibbāni sayanāni tvaṃ dadeyyāsi vā na vā ko me tayā
panatthoti vatvā pakkāmi.
     Tassā pakkantakāle sirīdevadhītā suvaṇṇavaṇṇehi gandhavilepanehi
suvaṇṇālaṅkārenāgantvā upaṭṭhānadvāre pītaraṃsiṃ vissajjetvā
samehi pādehi samaṃ paṭhaviyaṃ patiṭṭhāya sagāravā aṭṭhāsi. Taṃ
disvā mahāsatto paṭhamaṃ gāthamāha
        kā nu dibbena vaṇṇena     paṭhabyā supatiṭṭhitā
        kā vā tvaṃ kassa vā dhītā  kathaṃ jānemu taṃ mayanti.
     Tattha dibbenāti visiṭṭhena uttamena.
     Taṃ sutvā sirī dutiyaṃ gāthamāha
        mahārājassahaṃ dhītā        dhataraṭṭhassa sirīmato
        ahaṃ sirī ca lakkhī ca        bhūripaññāti maṃ vidū
        okāsaṃ yācito dehi      vasemu tava santiketi.
     Tattha sirī ca lakkhī cāti sirīti ca lakkhīti ca ahamevaṃnāmā
na aññā. Bhūripaññāti maṃ vidūti maṃ cātummahārājikadevaloke
paṭhavīsamāya vipulāya paññāya samannāgatāti jānanti. Vasemu
tava santiketi anucchiṭṭhāsane ceva anucchiṭṭhasayane ca ekarattiṃ
vaseyyāma okāsaṃ me dehīti.
     Tato paraṃ bodhisatto āha

---------------------------------------------------------------------------------------------
page46.
        Kiṃsīle kiṃsamācāre        purise nivisase tuvaṃ
        puṭṭhā me lakkhi akkhāhi    yathā jānemu taṃ mayaṃ.
                Yo vāpi sīte athavāpi uṇhe
                vātātape ḍaṃsasiriṃsape ca
                uddhaṃ pipāsaṃ abhibhuyya sabbaṃ
                rattindivaṃ yo satataṃ niyutto
                kālāgatañca na hāpeti atthaṃ
                so me manāpo nivase vatamhi.
                Akkodhano mittavā cāgavā ca
                sīlūpapanno asathojubhūto
                saṅgāhako sakhilo saṇhavāco
                mahattapattopi nivātavutti
                tassāha pose vipulā bhavāmi
                ummī samuddassa yathāpi vaṇṇaṃ.
                Yo cāpi mitte athavā amitte
                seṭṭhe sarikkhe athavāpi hīne
                atthaṃ carantaṃ athavā anatthaṃ
                āvī raho saṅgahameva vatte
                vācaṃ na vajjā pharusaṃ kadāci
                mattassa jīvassa ca tassa homi.

---------------------------------------------------------------------------------------------
page47.
                Etesa yo aññataraṃ labhetvā
                kantā sirī majjati appamañño
                taṃ dittarūpaṃ visame carantaṃ
                karīsajātaṃva vivajjayāmi.
        Attanā kurute lakkhiṃ    alakkhiṃ kurutattanā
        na hi lakkhiṃ alakkhiṃ vā   añño aññassa kārakoti.
Seṭṭhissa pucchā hoti siriyā visajjanaṃ.
     Tattha ḍaṃsasiriṃsape cāti ḍaṃsā vuccati piṅgalamakkhikā sabbā
vā makkhikajātikā idha ḍaṃsāti adhippeto. Siriṃsapāti dīghajātikā.
Ḍaṃsā ca siriṃsapā ḍaṃsasiriṃsapā tasmiṃ ḍaṃsasiriṃsape. Idaṃ vutta
hoti yo mahāseṭṭhipuriso sīte vā uṇhe vā vātātape vā
ḍaṃsasiriṃsape vā sati etehi sītādīhi pīḷiyamānopi etāni ceva
sītādīni khuddaṃ pipāsañcāti sabbampetaṃ parissayaṃ abhibhuyya abhibhavitvā
tiṇaṃ viya agaṇetvā rattindivaṃ kasivaṇijjādīsu ceva dānasīlādīsu ca satataṃ
attano kammesu niyutto attānaṃ yojetvā vattati. Kālāgatañcāti
kasikālādīsu kasiādīni dhanapariccāgasīlarakkhaṇadhammassavanādīsu
kālesu ca dhanapariccajjanādibhedaṃ diṭṭhadhammasamparāye sukhāvahaṃ
atthaṃ na hāpeti yuttapayuttakāle karotiyeva so mayhaṃ manāpo
tasmiñca purise ahaṃ niccaṃ vasāmīti. Akkodhanoti adhivāsanakkhantiyā
samannāgato. Mittavāti kalyāṇamittena samannāgato. Cāgavāti
dhanapariccāgayutto. Saṅgāhakoti mittasaṅgahaāmisasaṅgahadhammasaṅgahānaṃ

---------------------------------------------------------------------------------------------
page48.
Kārako. Sakhiloti muduvāco. Saṇhavācoti visaṭṭhavacano.
Mahattapattopi nivātavuttīti mahantaṃ ṭhānaṃ vipulaṃ issariyaṃ pattopi
yasena anuddhato nīcavutti paṇḍitānaṃ ovādakaro hoti. Tassāha
poseti tasmiṃ ahaṃ purise. Vipulā bhavāmīti akhuddakā homi so
hi mahatiyā siriyā padaṭṭhāno. Ummī samuddassa yathāpi vaṇṇanti
yathā nāma samuddassa vaṇṇaṃ olokentānaṃ uparupari āgacchamānā
ummi vipulā viya khāyati evāhaṃ tasmiṃ puggale vipulā homīti
dīpeti. Āvī rahoti sammukhā ca parammukhā ca. Saṅgahameva
vatteti etasmiṃ mittādibhede puggale catubbidhasaṅgahameva vatteti
pavatteti. Na vajjāti yo kadāci kismiṃci kāle pharusavacanaṃ na
vadeyya madhuravacanova hoti. Matassa jīvassāti tassāhaṃ puggalassa
matassapi jīvantassapi bhajitā homi. Idha lokepi paralokepi tādisameva
bhajāmīti dasseti. Etesa yoti etesaṃ sītābhibhavanādīnaṃ heṭṭhā
vuttaguṇānaṃ yo puggalo ekaṃpi guṇaṃ pamajjati pamussati punappunaṃ
nānuyuñjatīti attho. Sirīti kantā sirī kantasiri. Kantaṃ sirinti
tayopi pāṭhā. Tesaṃ vasena ayaṃ atthayojanā yo puggalo
siriṃ labhitvā kantā me siri yathāṭhāne ṭhitāti etesaṃ aññataraṃ
guṇaṃ pamajjati pamussati. Yo vā puggalo kantasiri viya siriṃ
icchanto etesaṃ guṇānaṃ aññataraṃ labhitvā pamajjati. Yo vā
puggalo labhitvā kantaṃ manāpaṃ siriṃ etesaṃ guṇānaṃ aññataraṃ
pamajjati. Appapaññoti nippañño. Taṃ dittarūpaṃ visame carantanti

---------------------------------------------------------------------------------------------
page49.
Ahaṃ ādittasabhāvaṃ kāyaduccaritādibhedaṃ visamaṃ carantaṃ sucijātiko
manusso vā puggalo gūthakūpaṃ viya dūrato vivajjeyya evaṃ
vissajjeyyāmīti. Añño aññassa kārakoti evaṃ sante lakkhiṃ
vā alakkhiṃ vā añño puriso aññassa kārako nāma natthi.
Yo koci attano lakkhiṃ vā alakkhiṃ vā karotīti.
     Evaṃ vatvā mahāsatto sirideviyā vacanaṃ sutvā abhinanditvā
idaṃ anucchavikaṃ pallaṅkañca āsanañca tuyhaṃyeva anucchavikanti
pallaṅke ca āsane ca nisīda ceva nipajja cāti āha. Sā
tattha vasitvā paccūsakāle nikkhamitvā cātummahārājikadevaloke
gantvā anotattadahe paṭhamaṃ nahāyituṃ alabhi 1-. Taṃpi sayanaṃ siridevatāya
paribhuttabhāvena sirisayanaṃ nāma jātaṃ. Sirisayanassa ayaṃ vaṃso.
Iminā kāraṇena yāvajjatanā sirisayananti vuccati.
     Satthā imaṃ dhammadesanaṃ āharitvā jātakaṃ samodhānesi tadā
siridevī uppalavaṇṇā ahosi suciparivāraseṭṭhī pana ahamevāti.
                  Sirikālakaṇṇijātakaṃ sattamaṃ.
@Footnote: 1 paṭhamaṃ nahāyi.

---------------------------------------------------------------------------------------------
page50.
                       Kukkuṭajātakaṃ
     sucittapattacchādanāti idaṃ satthā jetavane viharanto ekaṃ
ukkaṇṭhitabhikkhuṃ ārabbha kathesi.
     Taṃ hi bhikkhuṃ satthā kasmā ukkaṇṭhitosīti pucchitvā ekaṃ
alaṅkatapaṭiyattaṃ itthiṃ disvā kilesavasena bhanteti vutte bhikkhu
itthiyo nāma vañcetvā upalāpetvā attano vasaṃ gatakāle vināsaṃ
pāpenti lolavilārī viya hontīti vatvā tuṇhī ahosi tena
yācito atītaṃ āhari
     atīte bārāṇasiyaṃ brahamdatte rajjaṃ kārente bodhisatto
araññe kukkuṭayoniyaṃ nibbattitvā anekasatakukkuṭaparivāro araññe
vasati. Tassāvidūre ekā vilārikāpi vasati. Sā ṭhapetvā
bodhisattaṃ sesakukkuṭe upāyena vañcetvā khādi. Bodhisatto tassā
gahaṇaṃ na gacchati. Sā cintesi ayaṃ kukkuṭo ativiya satho
amhākañca sathabhāvaṃ upāyakusalabhāvañca na jānāti imaṃ mayā
bhariyā te bhavissāmīti upalāpetvā attano vasaṃ āgatakāle khādituṃ
vaṭṭatīti. Sā tena nisinnarukkhamūlaṃ gantvā vaṇṇabhāsitapubbaṅgamāya
vācāya taṃ yācamānā paṭhamaṃ gāthamāha
        sucittapattacchādana       lambacūlavihaṅgama
        oroha dumasākhāya      mudhā bhariyā bhavāmi teti.

---------------------------------------------------------------------------------------------
page51.
     Tattha sucittapattacchādanāti sucittehi pattehi katacchādana.
Mudhāti vinā mūlena na kiñci gahetvā ahaṃ bhariyā bhavāmi.
     Taṃ sutvā bodhisatto imāya mama sabbe ñātakā khāditā
idāni maṃ upalobhetvā khāditukāmā uyyojessāmi nanti cintetvā
dutiyaṃ gāthamāha
        catuppadi tvaṃ kalyāṇi     dvipadāhaṃ manorame
        migī pakkhī asaṃyuttā      aññaṃ pariyesa sāmikanti.
     Tattha migīti vilāriṃ sandhāyāha. Asaṃyuttāti jāyapatikā bhavituṃ
asaṃyuttā asambandhā natthi tesaṃ īdiso sambandhoti dīpeti.
     Taṃ sutvā tato sā ayaṃ ativiya satho yenakenaci upāyena
vañcetvā naṃ khādissāmīti cintetvā tatiyaṃ gāthamāha
        komārikā te hessāmi  mañjukā piyabhāṇinī
        vinda maṃ ariyena vedena  kalyāṇiṃ brahmacārininti.
     Tattha komārikāti ahaṃ ettakaṃ kālaṃ aññaṃ purisaṃ na jānāmi
tava komārikā bhariyā bhavissāmīti vadati. Mañjukā piyabhāṇinīti
tava madhurakathā piyabhāṇinīyeva bhavissāmi. Vinda manti paṭilabha maṃ.
Ariyena vedenāti sundarena paṭilābhena ahampi hi ito pubbe
purisasamphassaṃ na jānāmi tvaṃpi itthīsamphassaṃ na jānāsi iti
pakatiyā brahmacāriniṃ maṃ niddosena lābhena labhasi maṃ icchasi atha
me vacanaṃ na saddahasi dvādasayojanāya bārāṇasiyā

---------------------------------------------------------------------------------------------
page52.
Bheriñcārāpetvā ayaṃ mama dāsīti sāva maṃ attano dāsiṃ katvā gaṇhāti
vadati.
     Taṃ sutvā tato bodhisatto imaṃ tajjetvā palāpetuṃ vaṭṭatīti
cintetvā catutthaṃ gāthamāha
        kuṇapādi lohitape      cori kukkuṭapothini
        na tvaṃ ariyena vedena  mamaṃ bhattāramicchasīti.
     Tattha na tvaṃ ariyenāti tvaṃ ariyena brahmacariyavāsena lābhena
na maṃ bhattāraṃ icchasi vañcetvā pana khāditukāmāsi nassa
pāpeti taṃ palāpesi.
     Sā pana palāyitvā gantvā puna oloketumpi na visahīti.
Imā abhisambuddhagāthā abhāsi
        evampi caturā nārī    disvāna pavaraṃ naraṃ
        nenti saṇhāhi vācāhi  vilārī viya kukkuṭaṃ.
        Yo ca uppatitaṃ atthaṃ    na khippamanubujjhati
        amittavasamanveti       pacchā ca manutappati.
        Yo ca uppatitaṃ atthaṃ    khippameva nibodhati
        muccate sattusambādhā   kukkuṭova vilāriyāti.
Imā abhisambuddhagāthā.
     Tattha caturāti cāturiyena samannāgatā. Nārīti itthiyo.
Nentīti attano vasaṃ upanenti. Vilārī viyāti yathā sā vilārī
taṃ kukkuṭaṃ netaṃ vāyami evaṃ aññā nāriyo nentiyeva. Uppatitaṃ

---------------------------------------------------------------------------------------------
page53.
Atthanti uppannaṃ kiñcideva atthaṃ. Na bujjhatīti yathāsabhāvena na
jānāti pacchā ca anutappati. Kukkuṭovāti yathā so ñāṇasampanno
kukkuṭo vilārito mutto evaṃ sattusambādhato muccatīti attho.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi saccapariyosāne ukkaṇṭhitabhikkhu sotāpattiphale patiṭṭhahi
tadā kukkuṭarājā pana ahameva ahosīti.
                    Kukkuṭajātakaṃ aṭṭhamaṃ.
                      Dhammaddhajajātakaṃ
     dhammaṃ caratha ñātayoti idaṃ satthā jetavane viharanto ekaṃ
kuhakabhikkhuṃ ārabbha kathesi.
     Tadā hi satthā na bhikkhave ayaṃ idāneva kuhako pubbepi
kuhakoyevāti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
sakuṇayoniyaṃ nibbattitvā vayappatto sakuṇasaṅghaparivuto samuddamajjhe
dīpake vasi. Athekacce kāsikaraṭṭhavāsino vāṇijā disākākaṃ
gahetvā nāvāya samuddaṃ pakkhandiṃsu. Samuddamajjhe nāvā pabhijjate.
So disākāko taṃ dīpakaṃ gantvā cintesi ayaṃ mahāsakuṇasaṅgho
mayā kuhakakammaṃ katvā etesaṃ aṇḍakāni ceva chāpake ca varaṃ
varaṃ khādituṃ vaṭṭatīti. So otaritvā sakuṇasaṅghassa majjhe mukhaṃ

---------------------------------------------------------------------------------------------
page54.
Vivaritvā ekena pādena paṭhaviyaṃ aṭṭhāsi. Ko nāma tvaṃ sāmīti
sakuṇehi puṭṭho ahaṃ dhammiko nāmāti āha. Kasmā pana
ekena pādena ṭhitosīti. Mayā dutiye pāde nikkhitte paṭhavī
dhāretuṃ na sakkotīti. Atha kasmā mukhaṃ vivaritvā tiṭṭhasīti.
Ahaṃ aññaṃ āhāraṃ na khādāmi vātameva khādāmīti evañca pana
vatvā te sakuṇe āmantetvā ovādaṃ vo dassāmi taṃ suṇāthāti
tesaṃ ovādavasena paṭhamaṃ gāthamāha
        dhammaṃ caratha ñātayo     dhammaṃ caratha bhaddaṃ vo
        dhammacārī sukhaṃ seti     asmiṃ loke paramhi cāti.
     Tattha dhammaṃ carathāti kāyasucaritādibhedaṃ dhammaṃ karotha.
Ñātayoti te ālapati. Dhammaṃ caratha bhaddaṃ voti ekavāraṃ
caritvā mā osakkatha punappunaṃ caratheva bhaddaṃ vo bhavissati.
Sukhaṃ setīti desanāsīsametaṃ. Dhammacārī paramaṃ sukhaṃ tiṭṭhati nisīdati
gacchati sayati sabbiriyāpathesu sukhito hotīti dīpeti.
     Sakuṇā ayaṃ kāko kuhaññena aṇḍakāni khādituṃ evaṃ
vadatīti ajānitvā taṃ dussīlaṃ vaṇṇentā dutiyaṃ gāthamāhaṃsu
        bhaddako vatāyaṃ pakkhī    dijo paramadhammiko
        ekapādena tiṭṭhanto   dhammamevānusāsatīti.
     Tattha dhammamevāti sabhāvameva. Anusāsatīti kathesi.
     Sakuṇā tassa dussīlassa saddahitvā tvaṃ kira sāmi aññaṃ
gocaraṃ na gaṇhasi vātameva bhakkhasi tenahi amhākaṃ

---------------------------------------------------------------------------------------------
page55.
Aṇḍakāni ca chāpake ca olokeyyāsīti vatvā gocarāya gacchanti.
So pāpo tesaṃ gatakāle aṇḍakāni ca chāpake ca kucchipūraṃ
khāditvā tesaṃ āgatakāle upasantupasanto hutvā mukhaṃ vivaritvā
ekena pādena tiṭṭhati. Sakuṇā āgantvā puttake apassantā
ko nu kho khādatīti mahāsaddena viravanti ayaṃ kāko dhammikoti
tasmiṃ āsaṅkamattampi na karonti. Athekadivasaṃ mahāsatto cintesi
idha pubbe koci paripantho natthi imassa āgatakālato paṭṭhāya
jāto imaṃ pariggaṇhituṃ vaṭṭatīti. So sakuṇehi saddhiṃ gocaraṃ
gacchanto viya hutvā nivattitvā paṭinanaṭṭhāne aṭṭhāsi. Kākopi
gatā sakuṇāti nirāsaṅko hutvā uṭṭhāya gantvā aṇḍakāni ca
chāpake ca khāditvā punāgantvā mukhaṃ vivaritvā ekapādena
aṭṭhāsi. Sakuṇarājā sakuṇesu āgatesu sabbe sannipātāpetvā
ahaṃ vo ajja puttakānaṃ paripanthaṃ pariggaṇhanto imaṃ pāpakākaṃ
khādantaṃ addasaṃ etha naṃ gaṇhāmāti sakuṇasaṅghe āmantetvā
samparivārāpetvā sace pana palāyati gaṇheyyātha nanti vatvā
avasesagāthā abhāsi
        nāssa sīlaṃ vijānātha     anaññāya pasaṃsatha
        bhutvā aṇḍañca chāpe ca  dhammo dhammoti bhāsati.
        Aññaṃ bhaṇati vācāya      aññaṃ kāyena kubbati
        vācāya no ca kāyena   na taṃ dhammaṃ adhiṭṭhito.

---------------------------------------------------------------------------------------------
page56.
        Vācāya sakhilo hoti     manopaviduggo siyā
        paṭicchanno kūpassayo     kaṇhasappova dhammaddhajo
        gāmanigamāsu sādhu       sammato dujjāno ayaṃ
        purisena bālisena.
        Imaṃ tuṇḍehi pakkhehi     pādā himaṃ viheṭhatha
        chavaṃ himaṃ vināsetha       nāyaṃ saṃvāsanārahoti.
     Tattha nāssa sīlanti na assa sīlaṃ. Anaññāyāti ajānitvā.
Bhutvāti khāditvā. Vācāya no ca kāyenāti ayaṃ hi
vacaneneva dhammaṃ carati kāyena ca pana na karoti. Na taṃ dhammaṃ
adhiṭṭhitoti tasmā jānitabbo yathāyaṃ dhammaṃ bhaṇati na taṃ adhiṭṭhito
na tasmiṃ dhamme patiṭṭhito. Vācāya sakhiloti vacanena mudu.
Manopaviduggoti manasā paviduggo duppavedito. Paṭicchannoti
yasmiṃ vile sayati tena channo. Kūpassayoti vilāsayo.
Dhammaddhajoti sucaritadhammaddhajaṃ katvā vicaraṇena dhammaddhajo.
Gāmanigamāsu sādhūti gāmesu ceva nigamesu ca sādhu. Sammatoti
bhaddakoti sambhāvito. Dujjānoti ayaṃ evarūpo dussīlo
paṭicchannakammanto bālisena añāṇena purisena na sakkā jānituṃ.
Pādā himanti attano attano pādena ca imaṃ. Viheṭhathāti paharatha.
Chavanti lāmakaṃ. Nāyanti ayaṃ amhehi saddhiṃ ekasmiṃ ṭhāne saṃvāsaṃ
na arahatīti.
     Evañca pana vatvā sakuṇajeṭṭhako sayameva laṅghitvā tassa

---------------------------------------------------------------------------------------------
page57.
Sīsaṃ tuṇḍena pahari. Avasesā sakuṇā tuṇḍanakhapādapakkhehi
pahariṃsu. So tattheva jīvitakkhayaṃ pāpuṇi.
     Satthā imaṃ dhammadesanaṃ āharitvā jātakaṃ samodhānesi tadā
kuhakakāko idāni kuhakabhikkhu ahosi sakuṇarājā pana ahamevāti.
                   Dhammaddhajajātakaṃ navamaṃ.
                     Nandiyamigarājajātakaṃ
     sace brāhmaṇa gacchasīti idaṃ satthā jetavane viharanto ekaṃ
mātuposakaṃ bhikkhuṃ ārabbha kathesi.
     Taṃ hi satthā saccabhira tvaṃ bhikkhu gihī posesīti pucchitvā
saccaṃ bhanteti vutte kinte hontīti vutte mātāpitaro me
bhanteti vutte sādhu sādhu bhikkhu porāṇakapaṇḍitānaṃ vaṃsaṃ pālesi
porāṇakapaṇḍitā hi tiracchānayoniyaṃ nibbattitvāpi mātāpitūnampi
jīvitaṃ adaṃsūti vatvā atītaṃ āhari
     atīte kosalaraṭṭhe sākete kosalarāje rajjaṃ kārente
bodhisatto migayoniyaṃ nibbattitvā vayappatto nandiyamigo nāma hutvā
sīlācārasampanno mātāpitaro posesi. Tadā kosalarājā
migacittakova ahosi. So pana manussānaṃ kasikammādīni kātuṃ adatvā
mahāparivāro devasikaṃ migavadhaṃ gacchati. Manussā sannipatitvā
ayyā ayaṃ rājā amhākaṃ kammacchedaṃ karoti gharāvāsopi nassati

---------------------------------------------------------------------------------------------
page58.
Yannūna mayaṃ añjanavanauyyānaṃ parikkhipitvā dvāraṃ yojetvā pokkharaṇiṃ
khanitvā tiṇāni ropetvā daṇḍamuggarādihatthā araññaṃ pavisitvā
gumbe paharantā mige nīharitvā parivāretvā gorūpāni viya vajjaṃ
uyyāne pavesetvā dvāraṃ pidahitvā rañño ārocetvā attano
kammaṃ kareyyāmāti mantayiṃsu. Ettheso upāyoti sabbe ekacchandā
hutvā uyyānaṃ sajjetvā araññaṃ pavisitvā yojanamattaṃ ṭhānaṃ
parikkhipiṃsu. Tasmiṃ khaṇe eko nandiyo ekasmiṃ khuddake
gumbe mātāpitaro gahetvā bhūmiyaṃ nipanno hoti. Manussā
nānāphalakāvudhahatthā bāhunā bāhuṃ pīḷetvā taṃ gumbaṃ parikkhipiṃsu.
Athekacce mige olokentā taṃ gumbaṃ pavisiṃsu. Nandiyo te disvā ajja
mayā jīvitaṃ pariccajitvā mātāpitūnaṃ jīvitadānaṃ dātuṃ vaṭṭatīti cintetvā
uṭṭhāya mātāpitaro vanditvā ammatāta  ime manussā imaṃ gumbaṃ
pavisitvā amhe tayopi passissanti tumhe ekena upāyena jīveyyātha
jīvitaṃ vo seyyo ahaṃ tumhākaṃ jīvitadānaṃ datvā manussehi
gumbapariyante ṭhatvā gumbe pahaṭamatteyeva nikkhamissāmi atha te
imasmiṃ khuddakagumbe ekoyeva migo bhavissatīti maññamānā gumbaṃ
na pavisanti tumhe appamattā hothāti mātāpitaro khamāpetvā
gamanasajjo aṭṭhāsi. So manussehi gumbapariyante ṭhatvā
unnāditvā gumbe pahaṭamatteyeva tato nikkhami. Te ekovettha
migo bhavissatīti gumbaṃ na pavisiṃsu. Atha nandiyo gantvā migānaṃ
antare pāvisi. Manussā parivāretvā sabbamige uyyānaṃ pavesetvā

---------------------------------------------------------------------------------------------
page59.
Dvāraṃ thaketvā rañño ārocetvā sakasakaṭṭhānāni gamiṃsu.
Tato paṭṭhāya rājā sayameva gantvā ekaṃ migaṃ vijjhitvā taṃ
gahetvā ehīti ekaṃ pesetvā vā āharāpesi. Atha migā vāraṃ
ṭhapayiṃsu. Pattavāro migo ekamantaṃ tiṭṭhati. Taṃ vijjhitvā
gaṇhanti. Nandiyo pokkharaṇiyaṃ pānīyaṃ pivati tiṇāni khādati.
Vāro panassa na tāva pāpuṇāti. Atha bahūnaṃ divasānaṃ accayena
tassa mātāpitaro taṃ daṭṭhukāmā hutvā amhākaṃ putto
nandiyamigarājā nāgabalo thāmasampanno sace jīvati avassaṃ vatiṃ
laṅghetvā amhākaṃ dassanatthāya āgamissati sāsanamassa
pesessāmāti cintetvā maggasamīpe ṭhatvā ekaṃ brāhmaṇaṃ disvā
ayya kahaṃ gacchasīti mānusikāya vācāya pucchitvā sāketanti vutte
puttassa sāsanaṃ pahiṇantā paṭhamaṃ gāthamāhaṃsu
        sace brāhmaṇa gacchasi    sāketaṃ añjanavanaṃ
        vajjāsi nandiyaṃ nāma     puttaṃ amhāka orasaṃ
        mātāpitā ca te vuḍḍhā  te taṃ icchanti passitunti.
     Tassattho sace tvaṃ brāhmaṇa sāketaṃ gacchasi sākete
añjanavanaṃ nāma uyyānaṃ atthi tattha amhākaṃ putto nandiyo
nāma migo atthi taṃ vadeyyāsi mātāpitaro te vuḍḍhā yāva
na maranti tāva taṃ passituṃ icchantīti.
     So sādhūti sampaṭicchitvā sāketaṃ gantvā punadivase uyyānaṃ
pavisitvā nandiyamigo nāma kataroti pucchi. Migo āgantvā

---------------------------------------------------------------------------------------------
page60.
Tassa samīpe ṭhatvā ahanti āha. Brāhmaṇo tamatthaṃ ārocesi.
Nandiyo taṃ sutvā gaccheyyāmahaṃ brāhmaṇa vatiṃ laṅghitvā
na gaccheyyaṃ mayā pana rañño santakaṃ nivāpapānabhojanaṃ bhuttaṃ taṃ
me iṇaṭṭhāne ṭhitaṃ imesañca migānaṃ majjhe ciraṃ vuṭṭhosmi tassa
me rañño ceva etesañca sotthibhāvaṃ akatvā attano balaṃ
adassetvā gamanaṃ nāma na yuttaṃ attano pana vāre sampatte ahaṃ
etesaṃ sotthibhāvaṃ katvā sukhito āgacchissāmīti imamatthaṃ pakāsento
dve gāthā abhāsi
        bhuttā mayā nivāpāni    rājino pānabhojanaṃ
        taṃ rājapiṇḍaṃ avabhuttuṃ     nāhaṃ brāhmaṇamussahe.
        Odahissāmahaṃ passaṃ      khurapāṇissa rājino
        tadāhaṃ sukhito mutto     api passemu mātaranti.
     Tattha nivāpānīti tesu tesu ṭhānesu nivutāni nivāpāni.
Pānabhojananti pānīyañca avasesatiṇañca. Taṃ rājapiṇḍanti taṃ
rañño santakaṃ saṅkaḍḍhitvā samodhānakaṭṭhena piṇḍaṃ. Avabhuttunti
dubbhuttaṃ bhuñjituṃ. Rañño hi kiccaṃ anipphādento taṃ avabhuttaṃ
bhuñjati nāma svāhaṃ evaṃ avabhuttuṃ na ussahāmīti vadati.
Brāhmaṇamussaheti ettha brāhmaṇāti ālapanaṃ makāro pana
padasandhivasena vutto. Odahissāmahaṃ passaṃ khurapāṇissa rājinoti
ahaṃ brāhmaṇa attano vāre sampatte khurappaṃ sannahitvā āgatassa
rañño migayūthato nikkhamitvā ekamantaṃ ṭhatvā maṃ vijjha mahārājāti

---------------------------------------------------------------------------------------------
page61.
Vatvā attano mahāphāsukapassaṃ odahissāmi. Sukhito muttoti
tadā ahaṃ maraṇabhayā mutto sukhito niddukkho raññā anuññāto
api nāma mātaraṃ passeyyanti.
     Taṃ sutvā brāhmaṇo pakkāmi. Aparabhāge tassa vāradivase
rājā mahantena parivārena uyyānaṃ āgacchi. Mahāsatto ekamante
aṭṭhāsi. Rājā migaṃ vijjhissāmīti khurappaṃ sannahi. Mahāsatto
yathā aññe maraṇabhayatajjitā palāyanti evaṃ apalāyitvā nibbhayo
hutvā mettaṃ purecārikaṃ katvā mahāphāsukapassaṃ odahitvā niccalova
aṭṭhāsi. Rājā tassa mettānubhāvena saraṃ vissajjetuṃ nāsakkhi.
Mahāsatto kiṃ mahārāja saraṃ na muccasi muñcāhīti āha.
Na sakkomi migarājāti. Tenahi guṇavantānaṃ guṇaṃ jānatha
mahārājāti. Tadā rājā bodhisatte pasīditvā dhanuṃ chaḍḍetvā
idaṃ acittakaṃ kaliṅgarakaṇḍaṃpi tāva tava guṇaṃ jānāti sacittako
manussabhūtopi ahaṃ na jānāmi mayhaṃ khama abhayaṃ te dammīti
āha. Mahārāja mayhaṃ tāva abhayaṃ desi ayaṃ uyyāne migagaṇo
kiṃ karissatīti. Etesaṃpi abhayaṃ dammīti. Evaṃ mahāsatto
nigrodhajātake vuttanayeneva sabbesaṃ araññamigānaṃ ākāsagatasakuṇānaṃ
jalacaramacchānaṃ ca abhayaṃ dāpetvā rājānaṃ pañcasu sīlesu
patiṭṭhāpetvā mahārāja raññā nāma agatigamanaṃ pahāya dasa rājadhamme
akopentena dhammena samena rajjaṃ kāretuṃ vaṭṭatīti

---------------------------------------------------------------------------------------------
page62.
        Dānaṃ sīlaṃ pariccāgaṃ     ājjavaṃ maddavaṃ tapaṃ
        akkodhaṃ avihiṃsañca      khantī ca avirodhanaṃ
        iccete kusale dhamme  ṭhite passāhi attani
        tato te jāyate pīti   somanassañcanappakanti
evaṃ vutte rājadhamme gāthābandheneva dassetvā katipāhaṃ rañño
santike vasitvā nagare sabbasattānaṃ abhayadānaṃ pakāsetuṃ suvaṇṇa-
bheriñcārāpetvā appamatto hohi mahārājāti vatvā mātāpitūnaṃ
dassanatthāya gato. Imā abhisambuddhagāthā honti
        migarājā pure āsiṃ    kosalassa niketave
        mandiyo nāma nāmena   abhirūpo catuppado.
        Taṃ maṃ vadhitumāgacchi      dāyasmiṃ añjanāvane
        dhanuṃ ārajjaṃ katvāna    usuṃ sandhāya kosalo.
        Tassāhaṃ odahiṃ passaṃ    khurapāṇissa rājino
        tadāhaṃ sukhito mutto    mātaraṃ daṭṭhumāgatoti.
     Tattha kosalassa niketaveti kosalassa rañño nikete vasanaṭṭhāne
tassa santike araññasminti attho. Dāyasminti migānaṃ vasanatthāya
dinnauyyāne. Ārajjaṃ katvānāti jiyāya saddhiṃ ekato hutvā
āropetvāti attho. Sandhāyāti sannahitvā yojetvā. Odahinti
oḍḍesiṃ. Mātraṃ daṭṭhumāgatoti desanāsīsametaṃ. Rañño
dhammaṃ desetvā sabbasattānaṃ abhayatthāya suvaṇṇabheriñcārāpetvā
mātāpitaro daṭṭhumāgatosmīti attho.

---------------------------------------------------------------------------------------------
page63.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi saccapariyosāne mātuposakabhikkhu sotāpattiphale patiṭṭhahi
tadā mātāpitaro mahārājakulāni ahesuṃ brāhmaṇo sārīputto
ahosi rājā ānando ahosi nandiyamigarājā pana ahamevāti.
                  Nandiyamigarājajātakaṃ dasamaṃ.
                   Āvāriyavaggo paṭhamo.
                      -----------

---------------------------------------------------------------------------------------------
page64.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page65.
                     Khuraputtavaggavaṇṇanā
                       --------
                       khuraputtajātakaṃ
     saccaṃ kirevamāhaṃsūti idaṃ satthā jetavane viharanto purāṇa-
dutiyikapalobhanaṃ bhikkhuṃ ārabbha kathesi.
     Taṃ hi bhikkhuṃ satthā saccaṃ kira tvaṃ bhikkhu ukkaṇṭhitosīti
pucchitvā āma bhanteti kena ukkaṇṭhāpitosīti purāṇadutiyikāyāti
vutte bhikkhu ayante itthī anatthakārikā pubbepi tvaṃ imaṃ
nissāya aggiṃ pavisitvā maranto paṇḍite nissāya jīvitaṃ labhasīti
vatvā atītaṃ āhari
     atīte bārāṇasiyaṃ senake nāma rāje rajjaṃ kārente bodhisatto
sakkataṃ kāresi. Tadā senakassa rañño ekena nāgarājena saddhiṃ
mittabhāvo hoti. So kira nāgarājā nāgabhavanā nikkhamitvā
thale gocaraṃ gaṇhanto carati. Atha naṃ gāmadārakā disvā sappo
ayanti leṇḍudaṇḍādīhi pahariṃsu. Rājā uyyānaṃ kīḷituṃ gacchanto
disvā kiṃ ete dārakā karontīti pucchitvā ekaṃ sappaṃ
paharantīti sutvā paharituṃ mā detha palāpetha neti palāpesi.
Nāgarājā jīvitaṃ labhitvā nāgabhavanaṃ gantvā bahūni ratanāni ādāya

---------------------------------------------------------------------------------------------
page66.
Aḍḍharattikasamaye rañño sayanagharaṃ pavisitvā tāni ratanāni datvā
mayā tumhe nissāya jīvitaṃ laddhanti raññā saddhiṃ mittabhāvaṃ
katvā punappunaṃ gantvā rājānaṃ passati. So attano nāgamāṇavikāsu
ekaṃ kāmesu atittaṃ nāgamāṇavikaṃ rakkhanatthāya rañño santike
ṭhapesi. Yathā etaṃ na passasi tadā imaṃ mantaṃ parivatteyyāsīti
tassa ekaṃ mantaṃ adāsi. So ekadivasaṃ uyyānaṃ gantvā
nāgamāṇavikāya saddhiṃ pokkharaṇiyaṃ udakakīḷaṃ kīḷi. Nāgamāṇavikā ekaṃ udakasappaṃ
disvā attabhāvaṃ vijahitvā tena saddhiṃ asaddhammaṃ paṭisevi. Rājā
taṃ apassanto kahaṃ nu kho gatāti mantaṃ parivattitvā anācāraṃ
karontiṃ disvā veḷupesikāya pahari. Sā kujjhitvā tato nāgabhavanaṃ
gantvā kasmā āgatāsīti puṭṭhā tumhākaṃ sahāyo maṃ attano
vacanaṃ agaṇhantiṃ piṭṭhiyaṃ paharīti pahāraṃ dassesi. Nāgarājā
tattato ajānitvāva cattāro nāgamāṇavake āmantetvā gacchatha
senakassa sayanagharaṃ pavisitvā nāsavāteneva naṃ bhusaṃ viya viddhaṃsethāti
pesesi. Te gantvā rañño sirisayane nipannakāle gabbhaṃ pavisiṃsu.
Tesaṃ pavisanavelāyameva rājā deviṃ āha jānāsi nu kho bhadde
nāgamāṇavikāya gataṭṭhānanti. Na jānāmi devāti. Ajja sā
amhākaṃ pokkharaṇiyaṃ kīḷanakāle attabhāvaṃ vijahitvā ekena udakasappena
saddhiṃ anācāraṃ akāsi atha naṃ ahaṃ evaṃ mā karīti sikkhāpanatthāya
veḷupesikāya pahariṃ sā nāgabhavanaṃ gantvā sahāyassa me aññaṃ
kiñci kathetvā mettaṃ bhindeyya me bhayaṃ uppajjissatīti. Taṃ

---------------------------------------------------------------------------------------------
page67.
Sutvā nāgamāṇavakā tatova nivattitvā nāgabhavanaṃ gantvā nāgarājassa
tamatthaṃ ārocesuṃ. So saṃvegappatto hutvā taṃ khaṇaññeva rañño
sayanagharaṃ āgantvā tamatthaṃ ācikkhitvā khamāpetvā idaṃ me
daṇḍakammanti sabbarutajānanaṃ nāma mantaṃ datvā ayaṃ mahārāja
anaggho manto sace imaṃ mantaṃ aññassa adāsi datvāva
aggiṃ pavisitvā mareyyāsīti āha. Rājā sādhūti sampaṭicchi.
So tato paṭṭhāya kipillikānaṃpi saddaṃ jānāti. Tassekadivasaṃ mahātale
nisīditvā madhuphāṇitehi khādanīyaṃ khādantassa ekaṃ madhuvinduñca phāṇita-
vinduñca pūvakhaṇḍañca bhūmiyaṃ pati. Ekā kipillikā taṃ disvā
rañño mahātale madhupāṭi bhinnā phāṇitakasaṭaṃ pūvakasaṭaṃ nikkujjitaṃ
madhuphāṇitapūve khādathāti viravantī vicarati. Rājā tassā ravaṃ sutvā
hasi. Rañño samīpe ṭhitā devī kiṃ nu kho disvā rājā
hasīti cintesi. Tasmiṃ khādanīyaṃ khāditvā nahātvā pallaṅke nisinne
ekaṃ makkhikaṃ sāmiko ehi bhadde kilesaratiyā ramissāmāti āha.
Atha naṃ sā adhivāsehi tāva sāmi idāni rañño gandhe
āharissanti tassa vilimpantassa pādamūle gandhacuṇṇaṃ patissati
ahaṃ tattha vattetvā sugandhā bhavissāmi tato rañño piṭṭhiyaṃ
nipajjitvā ramissāmāti āha. Rājā taṃpi saddaṃ sutvā hasi.
Devīpi kiṃ nu kho disvā hasīti puna cintesi. Puna rañño
sāyamāsaṃ bhuñjantassa ekaṃ bhattasiṭṭhaṃ bhūmiyaṃ pati. Kipillikā
rājakule bhattasakaṭaṃ bhaggaṃ bhattaṃ bhuñjathāti viraviṃsu. Taṃ sutvā

---------------------------------------------------------------------------------------------
page68.
Rājā punapi hasi. Devīpi suvaṇṇakaṭacchuṃ gahetvā rājānaṃ parivisantī
maṃ nu kho disvā rājā hasatīti vitakkesi. Sā raññā saddhiṃ
sayanaṃ āruyha nipannakāle kiṃkāraṇā deva hasīti pucchi. So
kinte mama hasitakāraṇenāti vatvā punappunaṃ nibandho kathesi.
Atha naṃ sā tumhākaṃ jānanamantaṃ mayhaṃ dethāti vatvā na
sakkā dātunti paṭikkhittāpi punappunaṃ nibandhi. Rājā sacāhaṃ imaṃ
mantaṃ tuyhaṃ dassāmi marissāmīti āha. Marantopi mayhaṃ dehi
devāti. Rājā mātugāmavasiko nāma hutvā sādhūti sampaṭicchitvā
imissā mantaṃ datvā aggiṃ pavisissāmīti rathena uyyānaṃ pāyāsi.
Tasmiṃ khaṇe sakko lokaṃ olokento imaṃ kāraṇaṃ disvā ayaṃ
bālarājā mātugāmaṃ nissāya aggiṃ pavisissāmīti gacchati jīvitamassa
dassāmīti sujaṃ asurakaññaṃ ādāya bārāṇasiṃ āgantvā taṃ ajikaṃ
katvā attanā ajo hutvā mahājano mā passatūti adhiṭṭhāya
rañño rathassa purato ahosi. Taṃ ajaṃ rājā ceva rathe yuttasindhavā
ca passanti. Añño koci na passati. Ajo kathāya samuṭṭhāpanatthaṃ
ajikāya saddhiṃ methunadhammaṃ paṭisevanto viya ahosi. Tameko rathe
yuttasindhavo disvā samma aja mayaṃ pubbe ajā kira bālā
ahirikāti asumhā na ca taṃ passimhā tvaṃ pana raho paṭicchannaṭ-
ṭhāne kattabbaṃ anācāraṃ amhākaṃ ettakānaṃ passantānaññeva
karosi na lajjasi taṃ no pubbe sutaṃ iminā diṭṭhena sametīti
vatvā paṭhamaṃ gāthamāha

---------------------------------------------------------------------------------------------
page69.
        Saccaṃ kirevamāhaṃsu         kalakaṃ bāloti paṇḍitā
        passa bālo rahokammaṃ      āvīkubbaṃ na bujjhatīti.
     Tattha kalakanti ajaṃ. Paṇḍitāti ñāṇasampannā taṃ bāloti
vadanti saccaṃ kira vadanti. Passāti ālapanaṃ passathāti attho.
Na bujjhatīti etaṃ kātuṃ na yuttanti na jānāti.
     Taṃ sutvā ajo dve gāthā abhāsi
        tvaṃ nu kho samma bālosi    khuraputta vijānahi
        rajjuyāhi parikkhitto       vaṅkoṭṭho ohitomukho.
        Aparaṃpi samma te bālyaṃ     yo mutto na palāyasi
        so ca bālataro samma      yaṃ tvaṃ vahasi senakanti.
     Tattha tvaṃ nu kho sammāti samma sindhava mayāpi kho tvaṃ
bālataro. Khuraputtāti so kira gadrabhassa jātiko tena naṃ
evamāha. Vijānahīti ahameva bāloti evaṃ jānāhi. Parikkhittoti
yugena saddhiṃ givāya parikkhitto. Vaṅkoṭṭhoti vaṅkaoṭṭho.
Ohitomukhoti mukhabandhanena pihitamukho. Mutto na palāyasīti yo
tvaṃ rathato mutto samāno muttakāle palāyitvā araññaṃ na
pavisasi taṃ te apalāyanaṃ aparaṃpi bālyaṃ. So ca bālataroti
yaṃ tvaṃ senakaṃ vahasi so senako tayāpi bālataroti.
     Rājā tesaṃ ubhinnaṃpi kathaṃ jānāti tasmā taṃ suṇanto
saṇikaṃ rathaṃ pesesi. Sindhavopi tassa kathaṃ sutvā puna catutthaṃ gāthamāha

---------------------------------------------------------------------------------------------
page70.
        Yannu samma ahaṃ bālo    ajarāja vijānahi
        atha kena senako bālo  taṃ me akkhāhi pucchitoti.
     Tattha yanti karaṇatthe paccattaṃ. Nūti anussavatthe nipāto.
Idaṃ vuttaṃ hoti samma ajarāja yena tāva tiracchānagato bhadrena
kāraṇena ahaṃ bālo taṃ tvaṃ kāraṇaṃ jānāhi na sakkā etaṃ
tayā ñātuṃ  ahañhi tiracchānagatattāva bālo tasmā maṃ
khuraputtāti ādīni vadanto suṭṭhu vadasi ayaṃ pana senako rājā
kena kāraṇena bālo taṃ me kāraṇaṃ pucchito akkhāhīti.
     Taṃ ācikkhanto ajo pañcamaṃ gāthamāha
        uttamatthaṃ labhitvāna      bhariyāya yo padassati
        tena jahissatattānaṃ      sā cevassa na hessatīti.
     Tattha uttamatthanti sabbarutajānanamantaṃ. Tenāti tassā
mantappadānasaṅkhātena kāraṇena taṃ datvā aggiṃ pavisanto
attānañca jahissati sāvassa bhariyā na bhavissati tasmā esa
tayā bālataro yo laddhayasaṃ rakkhituṃ na sakkotīti.
     Rājā tassa vacanaṃ sutvā ajarāja amhākaṃ sotthiṃ karontopi
tvañcetaṃ karissasi kathehi tāva no kattabbayuttakanti āha.
Atha naṃ ajarājā mahārāja imesaṃ sattānaṃ attato añño piyataro
nāma natthi ekaṃ piyabhaṇḍaṃ nissāya attānaṃ nāsetuṃ laddhayasaṃ
pahātuṃ na vaṭṭatīti vatvā chaṭṭhaṃ gāthamāha

---------------------------------------------------------------------------------------------
page71.
                Na piyammeti janinda tādiso
                attaṃ niraṃkatva piyāni sevati
                attāva seyyo paramāva seyyā
                labbhā piyā ocitattena pacchāti.
     Tattha piyammeti piyaṃ me ayameva vā pāṭho. Idaṃ vuttaṃ
hoti janinda tādiso yasamahatte ṭhito puggalo ekaṃ piyabhaṇḍi
nissāya idaṃ piyammeti attaṃ niraṃkatvā attānaṃ chaḍḍetvā tāni
piyāni na sevateva. Kiṃkāraṇā. Attāva seyyo paramāva
seyyāti yasmā sataguṇena sahassaguṇena attāva seyyo pavaro
uttamo paramāva seyyā paramā uttamā aññasmā piyabhaṇḍātaṃ
attho. Ettha hi vakāropi kāraṇatthe nipātoti daṭṭhabbo. Labbhā
piyā ocitattena pacchāti ocitattena hi vaḍḍhitattena purisena pacchā
piyā nāma sakkā laddhuṃ na tassā kāraṇā attā nāsetabboti.
     Evaṃ mahāsatto rañño ovādaṃ adāsi. Rājā tussitvā
ajarāja kuto āgatosīti pucchi. Sakko ahaṃ mahārāja tava
anukampāya taṃ maraṇā mocetuṃ āgatosmīti. Devarāja ahaṃ etissā
mantaṃ dassāmīti avacaṃ idāni kiṃ karomīti. Mahārāja tumhākaṃ
ubhinnaṃpi vināsena kiccaṃ natthi sippassa upacāroti vatvā ekaṃ
katipaye pahāre paharāpesi iminā upāyena na gaṇhissatīti.
Rājā sādhūti sampaṭicchi. Mahāsatto rañño ovādaṃ datvā
sakaṭṭhānameva gato. Rājā uyyānaṃ gantvā deviṃ pakkosāpetvā

---------------------------------------------------------------------------------------------
page72.
Āha gaṇhissasi bhadde mantanti. Āma devāti. Tenahi upacāraṃ
karomīti. Ko upacāroti. Piṭṭhiyaṃ pahārasate pavattamāne
saddaṃ kātuṃ na vaṭṭatīti. Sā mantalobhena sādhūti sampaṭicchi.
Rājā coraghātake pakkosāpetvā kasā gāhāpetvā ubhosu passesu
paharāpesi. Sā dve tayo pahāre adhivāsetvā tato paraṃ na
me mantenatthoti viravi. Atha naṃ rājā  tvaṃ maṃ māretvā
mantaṃ gaṇhitukāmāti piṭṭhiyaṃ niccammaṃ katvā vissajjāpesi. Sā
tato paṭṭhāya puna kathetuṃ nāsakkhi.
     Satthā imaṃ dhammadesanaṃ āharitvā saccāni pakāsetvā
jātakaṃ samodhānesi. Saccapariyosāne ukkaṇṭhitabhikkhu sotāpattiphale
patiṭṭhahi. Tadā rājā ukkaṇṭhitabhikkhu ahosi devī purāṇadutiyikā
asso sārīputto sakko devarājā pana ahamevāti.
                    Khuraputtajātakaṃ paṭhamaṃ.
                        Sūcijātakaṃ
     akakkasanti idaṃ satthā jetavane viharanto paññāpāramiṃ
ārabbha kathesi. Vatthuṃ mahāummaṅgajātake āvībhavissati.
     Tadā pana satthā bhikkhū āmantetvā na bhikkhave idāneva
pubbepi tathāgato paññavā upāyakusaloyevāti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
kāsikaraṭṭhe kammārakule nibbattitvā vayappatto pariyodātasippo

---------------------------------------------------------------------------------------------
page73.
Ahosi. Mātāpitaro panassa daliddā. Tesaṃ gāmato avidūre
añño sahassakuṭiko kammāragāmo tattha kammārasahassajeṭṭhako
kammāro rājavallabho aḍḍho mahaddhano. Tassekā dhītā ahosi
uttamarūpadharā devaccharapaṭibhāgā janapadakalyāṇī lakkhaṇehi samannāgatā.
Sāmantagāmesu manussā vāsīpharasuphālapācanādikārāpanatthāya
taṃ gāmaṃ gantvā yebhuyyena taṃ kumārikaṃ passanti. Te attano
attano gāmaṃ gantvā nisinnaṭṭhānādīsu tassā rūpaṃ vaṇṇenti.
Bodhisatto taṃ sutvā savanasaṃsaggena bajjhitvā pādaparicārikaṃ naṃ
karissāmīti uttamajātikaṃ ayaṃ gahetvā ekaṃ sukhumaṃ gharasūciṃ katvā
pāse vijjhitvā udake upalāpetvā aparaṃpi tathārūpameva tassā
kosakaṃ katvā pāse vijjhitvā iminā niyāmena tassā satta kosake
akāsi. Kathaṃ akāsīti na vattabbaṃ. Bodhisattānañhi ñāṇamahantatāya
kāraṇaṃ ijjhati. So taṃ sūciṃ nāḷikāya pakkhipitvā ovaṭṭikāya
katvā taṃ gāmaṃ gantvā kammārajeṭṭhakassa vasanavīthiṃ pucchitvā tattha
gantvā dvāre ṭhatvā ko mama hatthato evarūpaṃ nāma sūciṃ
mūlena kīṇituṃ icchatīti sūciṃ vaṇṇento jeṭṭhakakammārassa gharadvārasamīpe
ṭhatvā paṭhamaṃ gāthamāha
        akakkasaṃ apharusaṃ        kharadhotaṃ supāsiyaṃ
        sukhumaṃ tikhiṇaggañca       ko sūciṃ ketumicchatīti.
     Tassattho mama phalassa vā tilakassa vā odhino vā

---------------------------------------------------------------------------------------------
page74.
Abhāvena akakkasaṃ maṭṭhatāya apharusaṃ kharena sarena pāsāṇena
dhotattā kharadhotaṃ sundarena suvisuddhena pāsena samannāgatattā
supāsiyaṃ saṇhatāya sukhumaṃ aggassa tikhiṇatāya tikhiṇaggaṃ sūciṃ
mama hatthato mūlaṃ datvā ko kīṇituṃ icchatīti.
     Evañca pana vatvā punapi taṃ vaṇṇento dutiyaṃ gāthamāha
        sumajjañca supāsañca     anupubbasuvattitaṃ
        ghanaghātimaṃ paṭitthaddhaṃ     ko sūciṃ ketumicchatīti.
     Tattha sumajjanti kuruvindakacuṇṇena suṭṭhu majjitaṃ. Supāsanti
saṇhena pāsavindakena viddhattā sundarapāsaṃ. Ghanaghātimanti yā
ghātiyamānā adhikaraṇiṃ anupavisati ayaṃ ghanaghātimāti vuccati tādisīti
attho. Paṭitthaddhanti thaddhaṃ amudukaṃ.
     Tasmiṃ khaṇe sā kumārikā bhuttapātarāsaṃ pitaraṃ darathapaṭippassambhanatthaṃ
cullasayanake nipannaṃ tālavaṇṭena vījiyamānā bodhisattassa
madhurasaddaṃ sutvā allapiṇḍamaṃsena hadaye pahaṭā viya ghaṭasahassena
nibbāpitadarathā viya hutvā ko nu kho esa atimadhurena saddena
kammārānaṃ vasanagāme sūciṃ vikkīṇāti kena nu kho kammena āgato
jānissāmi nanti tālavaṇṭaṃ ṭhapetvā gehā nikkhamma bahi ālindake
ṭhatvā tena saddhiṃ kathesi. Bodhisattānaṃ hi patthitaṃ nāma samijjhati.
So hi tassāyeva atthāya taṃ gāmaṃ āgato. Sāyeva tena saddhiṃ
kathentī māṇava sakalaraṭṭhavāsino sūciādīnamatthāya imaṃ gāmaṃ
āgacchanti tvaṃ bālatāya kammāragāme sūciṃ vikketumicchasi sacepi

---------------------------------------------------------------------------------------------
page75.
Divasaṃ sūciyā vaṇṇaṃ bhāsissasi na taṃ te koci hatthato sūciṃ
gaṇhissati sace mūlaṃ laddhuṃ icchasi aññaṃ gāmaṃ yāhīti vatvā
dve gāthā abhāsi
        ito dāni patāyanti    sūciyo balisāni ca
        koyaṃ kammāragāmasmiṃ    sūciṃ vikketumicchati.
        Ito satthāni gacchanti   kammantā vividhā puthū
        koyaṃ kammāragāmasmiṃ    sūciṃ vikketumarahatīti.
     Tattha ito dānīti imasmiṃ raṭṭhe idāni sūciyo ca balisāni
ca aññāni ca upakaraṇāni imamhā kammāragāmā. Patāyantīti
nikkhamanti taṃtaṃ divasaṃ pattharantā gacchanti. Koyanti evaṃ sante
ko ayaṃ imasmiṃ kammāragāme sūciṃ vikkīṇituṃ icchati. Satthānīti
bārāṇasiyaṃ gacchantāni nānappakārāni satthānipi itova gacchanti.
Vividhā puthūti nānappakārakā bahū kammantāpi sakalaraṭṭhavāsīnaṃ ito
gahitaupakāraṇeheva pavattanti.
     Bodhisatto tassā vacanaṃ sutvā bhadde tvaṃ ajānantī
añāṇena evaṃ vadesīti vatvā dve gāthā abhāsi
        sūciṃ kammāragāmasmiṃ     vikketabbā pajānatā
        ācariyā pajānanti     kammaṃ sukatadukkaṭaṃ.
        Imañca te pitā bhadde  sūciṃ jaññā mayā kataṃ
        tayā ca maṃ nimanteyya   yañcatthaññaṃ ghare dhananti.
     Tattha sūcinti vibhattivipallāso kato. Idaṃ vuttaṃ hoti sūci

---------------------------------------------------------------------------------------------
page76.
Nāma pajānatā paṇḍitena purisena kammāragāmasmiṃyeva vikketabbā.
Kiṃkāraṇā. Ācariyā pajānanti kammaṃ sukatadukkaṭanti tassa
sippassa ācariyā ca tasmiṃ tasmiṃ sippe sukatadukkaṭaṃ kammaṃ jānanti
svāhaṃ kammārakammaṃ ajānantānaṃ gahapatikānaṃ gāmaṃ gantvā mama
sūciyā sukatadukkaṭabhāvaṃ kathaṃ jānāpessāmi imasmiṃ pana gāme mama
balaṃ jānāpessāmīti. Evaṃ bodhisatto imāya gāthāya attano
balaṃ vaṇṇesi. Tayā ca maṃ nimanteyyāti bhadde sace tava pitā
imaṃ mayā kataṃ sūciṃ īdisā vā esā evaṃ pākaṭāti jāneyya
imaṃ te dhītaraṃ pādaparicārikaṃ dammi gaṇhāti nanti evaṃ tayā ca
maṃ nimanteyya. Yañcatthaññaṃ ghare dhananti yañca aññaṃ saviññāṇakaṃ
vā aviññāṇakaṃ vā ghare dhanaṃ atthi tena maṃ nimanteyya.
Yañcassaññantipi pāṭho. Yañca assa ghare aññaṃ dhanaṃ atthīti attho.
     Kammārajeṭṭhako sabbaṃ tesaṃ kathaṃ sutvā ammāti dhītaraṃ
pakkositvā kena saddhiṃ sallapasīti pucchi. Tāta eko puriso
sūciṃ vikkīṇati tena saddhinti. So pakkosāhi nanti. Sā
gantvā pakkosi. So bodhisatto gehaṃ pavisitvā kammārajeṭṭhakaṃ
vanditvā aṭṭhāsi. Atha naṃ so kataragāmavāsikosīti pucchi.
Asukagāmavāsikomhi asukakammārassa nāma puttoti. Kasmā
idhāgatosīti. Sūcivikkīṇatthāyāti āha. Sūciṃ te passāmāti.
Bodhisatto attano guṇaṃ sabbesaṃ majjhe pakāsetukāmo nanu ekakānaṃ
volokitato sabbesaṃ majjhe volokituṃ varataranti āha. So sādhu

---------------------------------------------------------------------------------------------
page77.
Tātāti sabbe kammāre sannipātetvā tehi parivuto āhara
tāta mayaṃ passāma te sūcinti āha. Ācariya ekaṃ adhikaraṇañca
udakapuṇṇañca kaṃsathālaṃ āharāpethāti. So āharāpesi. Bodhisatto
ovaṭṭikato sūcināḷikaṃ vivaritvā adāsi. Kammārajeṭṭhako tato
sūciṃ nīharitvā ayaṃ tāta sūcīti pucchi . Nāyaṃ sūci sūcikosako
esoti. So upadhārento nevantaṃ na koṭiṃ addasa. Bodhisatto
āharāpetvā nakhena kosakaṃ apanetvā ayaṃ sūci ayaṃ kosakoti
mahājanassa dassetvā sūciṃ ācariyassa hatthe kosakaṃ pādamūle
ṭhapesi. Puna tena ayaṃ maññe tāta sūcīti vutto ayaṃpi na
sūci sūcikosakoyevāti vatvā nakhena paharanto paṭipāṭiyā cha
kosake kammārajeṭṭhakassa pādamūle ṭhapetvā ayaṃ sūcīti tassa
hatthe ṭhapesi. Kammārasahassā aṅguliyo poṭhesuṃ celukkhepā
pavattayiṃsu. Atha naṃ kammārajeṭṭhako tāta imāya sūciyā kiṃ
balanti pucchi. Ācariya balavatā purisena adhikaraṇaṃ ukkhipāpetvā
adhikaraṇiyā heṭṭhā udakapāṭiṃ ṭhapāpetvā adhikaraṇiyā majjhe
imaṃ sūciṃ paharathāti. So tathā kāretvā adhikaraṇiyā majjhe
sūciṃ agge pahari. Sā adhikaraṇiṃ vinivijjhitvā udakapiṭṭhe
kesaggamattampi uddhaṃ vā adho vā ahutvā tiriyaṃ patiṭṭhāsi.
Sabbe kammārā amhehi ettakaṃ kālaṃ kammārā nāma edisā
hontīti sutavasenapi na sutapubbanti aṅguliyo poṭhetvā celukkhepasahassāni
pavattayiṃsu. Kammārajeṭṭhako dhītaraṃ pakkosāpetvā

---------------------------------------------------------------------------------------------
page78.
Tasmiṃyeva ca parisamajjhe ayaṃ kumārikā tuyhaṃyeva anucchavikāti
udakaṃ pātetvā adāsi. So aparabhāge kammārajeṭṭhakassa accayena
tasmiṃ gāme kammārajeṭṭhako ahosi.
     Satthā imaṃ dhammadesanaṃ āharitvā saccāni pakāsetvā
jātakaṃ samodhānesi tadā kammārajeṭṭhakassa dhītā rāhulamātā
ahosi paṇḍitakammāraputto pana ahamevāti.
                   Sūcijātakaṃ dutiyaṃ.
                     Tuṇḍilajātakaṃ
     navacchaddaketi idaṃ satthā jetavane viharanto ekaṃ maraṇabhīrukabhikkhuṃ
ārabbha kathesi.
     So kira sāvatthīvāsī kulaputto sāsane pabbajitvā maraṇa-
bhīruko ahosi. Appamattakampi sākhācalanaṃ daṇḍakapatanaṃ sakuṇa-
catuppadasaddaṃ vā aññaṃ vā saddaṃ tathārūpaṃ sutvā maraṇabhayatajjito
hutvā kucchiyaṃ paviṭṭhasadiso viya kampento vicarati. Bhikkhū dhammasabhāyaṃ
kathaṃ samuṭṭhāpesuṃ āvuso asukabhikkhu kira maraṇabhīruko appamattakampi
saddaṃ sutvā viravanto vicarati palāyati imesañca sattānaṃ
maraṇameva dhuvaṃ jīvitaṃ adhuvanti yoniso manasikātabbanti. Satthā
āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte taṃ bhikkhuṃ pakkosāpetvā saccaṃ
kira tvaṃ bhikkhu maraṇabhīrukoti āma bhanteti tena paṭiññāte na

---------------------------------------------------------------------------------------------
page79.
Bhikkhave idāneva pubbepesa maraṇabhīrukoyevāti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
sūkariyā kucchimhi paṭisandhiṃ gaṇhi. Sūkarī paripuṇṇagabbhā dve
potake vijāyi. Sā ekadivasaṃ te gahetvā ekasmiṃ āvāṭe
nipajji. Athekā bārāṇasīgāmadvāravāsinī mahallikā itthī
kappāsakkhettato pacchipūraṃ kappāsaṃ ādāya yaṭṭhiyā bhūmiṃ ākoṭentī
āgacchi. Sūkarī taṃ saddaṃ sutvā maraṇabhayena puttake chaḍḍetvā
palāyi. Mahallikā sūkarapotake disvā puttasaññaṃ paṭilabhitvā
pacchiyaṃ pakkhipitvā gharaṃ netvā jeṭṭhassa mahātuṇḍilo kaniṭṭhassa
cullatuṇḍiloti nāmaṃ katvā te puttake viya posesi. Te
aparabhāge vaḍḍhitvā thūlasarīrā ahesuṃ. Mahallikā ime no
mūlena dehīti vuccamānāpi puttā meti vatvā kassaci na deti.
Athekasmiṃ chaṇakāle dhuttā suraṃ pivantā maṃse khīṇe kuto
nu kho maṃsaṃ labhissāmāti vīmaṃsantā mahallikāya gehe sūkarānaṃ
atthibhāvaṃ ñatvā suraṃ gahetvā tattha gantvā amma mūlaṃ
gahetvā ekaṃ no sūkaraṃ dehīti āhaṃsu. Sā alaṃ tātā
puttā me ete puttaṃ nāma maṃsaṃ khādanatthāya kīṇantānaṃ dadantā
nāma na atthīti paṭikkhipi. Dhuttā amma manussānaṃ sūkarā
nāma puttā na honti te dehi noti punappunaṃ yācantāpi
alabhitvā mahallikaṃ suraṃ pāyetvā mattakāle amma sūkarehi kiṃ
karissasi mūlaṃ gahetvā paribbayaṃ karohīti tassā hatthe kahāpaṇe

---------------------------------------------------------------------------------------------
page80.
Ṭhapayiṃsu. Sā kahāpaṇe gahetvā tātā mahātuṇḍilaṃ dātuṃ na
sakkomi cullatuṇḍilaṃ pana gaṇhathāti āha. Kahaṃ soti.
Asukasmiṃ gaccheti. Saddamassa dehīti. Āhāraṃ na passāmīti.
Dhuttā mūlenekaṃ bhattapāṭiṃ āharāpesuṃ. Mahallikā taṃ gahetvā
dvāre ṭhapitaṃ sūkaradoṇiṃ pūretvā doṇisamīpe aṭṭhāsi. Tiṃsamattā
dhuttā pāsahatthā tattheva aṭṭhaṃsu. Mahallikā tāta cullatuṇḍila
ehi reti tassa saddamadāsi. Taṃ sutvā mahātuṇḍilo ettakaṃ
kālaṃ mama mātarā na cullatuṇḍilassa saddo dinnapubbo
maññeva paṭhamaṃ saddāyati avassaṃ ajja amhākaṃ bhayaṃ uppannaṃ
bhavissatīti aññāsi. So taṃ āmantetvā tāta mama mātā
taṃ pakkosati gaccha tāva jānāhīti. So gacchā nikkhamitvā
bhattadoṇisamīpe tesaṃ ṭhitabhāvaṃ disvā ajja me maraṇaṃ uppannanti
maraṇabhayatajjito nivattetvā kampamāno bhātu santikaṃ gantvā
saṇṭhāretuṃ nāsakkhi kampamāno paribbhamati. Mahātuṇḍilo taṃ
disvā tāta tvaṃ pana ajja pavedhasi pavisanaṭṭhānaṃ olokesi
kiṃ nāmetaṃ karosīti pucchi. So attanā diṭṭhakāraṇaṃ kathento
paṭhamaṃ gāthamāha
               navacchaddake dāni diyyati
               puṇṇāyaṃ doṇi suvāminī ṭhitā
               bahuko jano pāsapāṇiko
               no ca kho me paṭibhāti bhuñjitunti.

---------------------------------------------------------------------------------------------
page81.
     Tattha navacchaddake dāni diyyatīti bhātika pubbe amhākaṃ
kuṇḍakayāgu vā ācāmabhattaṃ vā diyyati ajja ca navacchaddakaṃ
navākāraṃ dāni diyyati. Puṇṇāyaṃ doṇīti ayaṃ amhākaṃ bhattadoṇi
suddhabhattassa puṇṇā. Suvāminī ṭhitāti ayyāpi no tassāpi
doṇiyā santike ṭhitā. Bahuko janoti na kevalañca aññopi
bahuko jano pāsapāṇiko ṭhito. No ca kho me paṭibhātīti
ayaṃ evaṃ etesaṃ ṭhitabhāvopi idaṃ bhattaṃ bhuñjituṃpi mayhaṃ na paṭibhāti
na ruccatīti attho.
     Taṃ sutvā mahāsatto tāta cullatuṇḍila mama kira mātā
ettheva sūkare posentā nāma yadatthaṃ poseti svāssā attho
ajja matthakaṃ patto tvaṃ mā cintayīti vatvā madhurasarena buddhalīḷāya
dhammaṃ desento dve gāthā abhāsi
                 tasasi bhamasi leṇamicchasi
                 atāṇosi kuhiṃ gamissasi
                 appossukko bhuñja tuṇḍila
                 maṃsatthāya posiyāmase.
                 Ogāha rahadaṃ akaddamaṃ
                 sabbasedamalaṃ pavāhaya
                 gaṇhāhi navaṃ vilepanaṃ
                 yassa gandho na kadāci chijjatīti.

---------------------------------------------------------------------------------------------
page82.
     Tassa dasa pāramiyo āvajjetvā mettāpāramiṃ purecārikaṃ
katvā paṭhamaṃ padaṃ udāharantasseva saddo sakalaṃ dvādasayojanikaṃ
bārāṇasiṃ ajjhottharitvā gato. Sutasutakkhaṇeyeva rājauparājādayo
ādiṃ katvā bārāṇasīvāsino āgamiṃsu. Anāgatāpi gehe ṭhitāva
suṇiṃsu. Rājapurisā gacche bhinditvā bhūmiṃ samaṃ katvā vālikaṃ
okiriṃsu. Dhuttānaṃ surāmado chijji. Pāse chaḍḍetvā dhammaṃ
suṇamānāva aṭṭhaṃsu. Mahallikāyapi mado chijji. Mahāsatto
mahājanassa majjhe cullatuṇḍilassa desanaṃ ārabbha kathesi.
     Tattha tasasi bhamasīti maraṇabhayena uttasasi teneva kilamanto
bhamasi. Leṇamicchasīti patiṭṭhaṃ olokesi. Atāṇosīti tāta
pubbe amhākaṃ mātā paṭisaraṇaṃ ahosi sā ajja nirāpekkhā
amhe chaḍḍesi idāni kuhiṃ gamissasi. Ogāhāti ogāhaṃ.
Ayameva vā pāṭho. Pavāhayāti pavāhehi. Na chijjatīti na
nassati. Idaṃ vuttaṃ hoti sace maraṇato tasasi akaddamaṃ
pokkharaṇiṃ otaritvā tava sarīre sabbaṃ sedañca malañca pavāhetvā
niccasurabhigandhavilepanaṃ vilimpāhīti.
     Taṃ sutvā cullatuṇḍilo mayhaṃ bhātā evaṃ vadeti amhākañca
vaṃso pokkharaṇiṃ otaritvā nahānaṃ sarīrato sedamalapavāhanaṃ purāṇaṃ
vilepanaṃ hāretvā navasurabhigandhavilepanaggahaṇañca kismiñci
kāle natthi kiṃ nu kho sandhāya bhātā maṃ evaṃ āhāti pucchanto
catutthaṃ gāthamāha

---------------------------------------------------------------------------------------------
page83.
                 Katamo nu rahado akaddamo
                 kiṃsu sedamalanti vuccati
                 katamañca navavilepanaṃ
                 kassa gandho na kadāci chijjatīti.
     Taṃ sutvā mahāsatto tenahi ohitasoto suṇāhīti buddhalīḷāya
dhammaṃ desento imā gāthā abhāsi
                 dhammo rahado akaddamo
                 pāpaṃ sedamalanti vuccati
                 sīlañca navavilepanaṃ
                 tassa gandho na kadāci chijjati.
                 Nandanti sarīraghātino
                 na ca nandanti sarīradhārino
                 puṇṇāya puṇṇamāsiyā
                 ramamānāva jahanti jīvitanti.
     Tattha dhammoti pañca sīlāni dasa sīlāni tīṇi sucaritāni
sattatiṃsabodhipakkhiyadhammā amatamahānibbānanti sabbopesa dhammo nāma.
Akaddamoti rāgadosamohamānadiṭṭhikilesakaddamānaṃ abhāvena akaddamo.
Iminā sesadhammato nibaṭṭetvā nibbānameva dasseti. Yāvatā
bhikkhave dhammā saṅkhatā vā asaṅkhatā vā virāgo tesaṃ dhammānaṃ
aggamakkhāyati yadidaṃ madanimmadano pipāsavinayo ālayasamugghāto
vaṭṭūpacchedo taṇhakkhayo virāgo nirodho nibbānanti hi vuttaṃ.

---------------------------------------------------------------------------------------------
page84.
Tadeva dassento tāta cullatuṇḍila ahaṃ nibbānaṃ taḷākaṃ rahadota
kathemi jātijarābyādhimaraṇādīni hi tattheva natthi sacepi maraṇato
muñcitukāmo nibbānagāminīpaṭipadaṃ gaṇhāhīti upanissayapaccayavasena
kira bodhisatto evaṃ kathesi. Pāpaṃ sedamalanti tāta cullatuṇḍila
pāpaṃ sedamalasadisattā sedamalanti porāṇakapaṇḍitehi kathitaṃ. Taṃ
panetaṃ ekavidhena pāpaṃ yadidaṃ manopadoso duvidhena pāpaṃ pāpakañca
sīlaṃ pāpikā ca diṭṭhi tividhena pāpaṃ tīṇi duccaritāni catubbidhena
pāpaṃ cattāri agatigamanāni pañcavidhena pāpaṃ pañca cetokhilā
chabbidhena pāpaṃ cha agāravā sattavidhena pāpaṃ satta asaddhammā
aṭṭhavidhena pāpaṃ aṭṭha micchattā navavidhena pāpaṃ nava āghātavatthūni
dasavidhena pāpaṃ dasa akusalakammapathā bahuvidhena pāpaṃ rāgo doso
mohoti evaṃ ekadukatikkādivasena vibhattā akusalā dhammā. Iti
sabbaṃpetaṃ pāpaṃ sarīranissitasedamalasadisanti paṇḍitehi kathitaṃ. Sīlanti
pañcasīlaṃ dasasīlaṃ catupārisuddhasīlaṃ. Idaṃ tāta sīlaṃ catujātikagandha-
vilepanasadisanti vadanti. Tassāti tassa sīlassa gandho tīsu vayesu
na kadāci chijjati sakalalokaṃ pattharitvā gacchati.
                 Na pupphagandho paṭivātameti
                 na candanaṃ tagara mallikā vā
                 satañca gandho paṭivātameti
                 sabbā disā sappuriso pavāyati.

---------------------------------------------------------------------------------------------
page85.
       Candanaṃ tagaraṃ vāpi           uppalaṃ atha vassikī
       etesaṃ gandhajātānaṃ         sīlagandho anuttaro
       appamatto ayaṃ gandho        yvāyaṃ tagaracandani
       yo ca sīlavataṃ gandho         vāti devesu uttamoti.
Nandanti sarīraghātinoti tāta cullatuṇḍila ime aññāṇā manussā
madhuramaṃsaṃ khādissāma puttadāraṃpi khādāpessāmāti pāṇātipātaṃ karontā
nandanti tussanti. Pāṇātipāto āsevito bhāvito bahulīkato
nirayasaṃvattaniko hoti tiracchānayoni .pe. Pittivisayasaṃvattaniko hoti
yo sabbalahuko pāṇātipātassa vipāko so manussabhūtassa appāyuka-
saṃvattaniko hotīti imaṃ pāṇātipātādīnavaṃ na jānanti ajānantā
       madhuvā maññatī bālo         yāva pāpaṃ na paccati
       yadā ca paccatī pāpaṃ         atha (bālo) dukkhaṃ nigacchatīti
madhurasaññino hutvā
       caranti bālā dummedhā       amitteneva attanā
       karonti pāpakaṃ kammaṃ         yaṃ hoti kaṭukapphalanti
ettakampi na jānanti
       na taṃ kammaṃ kataṃ sādhu         yaṃ hoti kaṭukapphalaṃ
       yassa assumukho rodaṃ         vipākaṃ paṭisevatīti.
Na ca nandanti sarīradhārinoti tāta cullatuṇḍila ye panete
sarīradhārino sattā te attano maraṇe āgacchante ṭhapetvā
sīhamigarājahatthājāniyaassājāniyakhīṇāsave avasesā bodhisattaṃ ādiṃ katvā

---------------------------------------------------------------------------------------------
page86.
Abhāyantā nāma natthi.
       Sabbe tasanti daṇḍassa        sabbesaṃ jīvitaṃ piyaṃ
       attānaṃ upamaṃ katvā         na haneyya na ghātayeti.
Puṇṇāyāti guṇapuṇṇāya. Puṇṇamāsiyāti puṇṇacandassa yuttāya
māsiyā pūretvā ṭhitāya. Tadā kira puṇṇamāsīuposathadivaso
hoti. Ramamānāva jahanti jīvitanti tāta cullatuṇḍila mā soci
mā paridevi maraṇaṃ nāma na tavayeva avasesānaṃpi atthi te
bhāyanti yesaṃ abbhantare sīlādiguṇā natthi mayaṃ pana sīlācāra-
sampannā puññavanto tasmā amhādisā sattā ramamānāva jahanti
jīvitanti.
     Evaṃ mahāsatto madhurasarena buddhalīḷāya dhammaṃ desesi. Mahā-
janakāyā satasahassaṅgulipoṭanā ca celukkhepā ca pavattayiṃsu.
Sādhukārasaddapuṇṇo antalikkho ahosi. Bārāṇasīrājā bodhisattaṃ
rajjena pūjetvā mahallikāya yasaṃ datvā ubhopi te gahetvā
gandhodakena nahāpetvā vatthāni nivāsāpetvā gandhādīhi vilimpā-
petvā givāsu maṇiratanāni pilandhāpetvā nagaraṃ netvā puttaṭṭhāne
ṭhapetvā mahantena parivārena paṭijaggi. Bodhisatto rañño ca
parijanassa ca pañca sīlāni adāsi. Sabbe bārāṇasīvāsino ca
kāsikaraṭṭhavāsino ca dasa sīlāni pañca sīlāni rakkhiṃsu. Mahā-
sattopi nesaṃ pakkhadivasesu dhammaṃ desesi vinicchaye nisīditvā aṭṭe
tīresi. Tasmiṃ dharamāne kūṭakā nāma nāhesuṃ. Aparabhāge rājā

---------------------------------------------------------------------------------------------
page87.
Kālamakāsi. Mahāsattopi tassa sarīraparihāraṃ kāretvā vinicchaya-
potthakaṃ likkhāpetvā imaṃ potthakaṃ olokentā aṭṭaṃ tīreyyāthāti
vatvā mahājanassa dhammaṃ desetvā appamādena ovaditvā
sabbesaṃ rodantānaṃ paridevantānañceva saddhiṃ cullatuṇḍilena araññaṃ
pāvisi. Tadā bodhisattassa ovādo saṭṭhī vassasahassāni pavattati.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi saccapariyosāne so maraṇabhīruko bhikkhu sotāpattiphale
patiṭṭhahi. Tadā rājā ānando ahosi cullatuṇḍilo maraṇabhīruko
bhikkhu parisā buddhaparisā mahātuṇḍilo pana ahamevāti.
                    Tuṇḍilajātakaṃ tatiyaṃ.
                     Suvaṇṇakakkaṭakajātakaṃ
     siṅgamigoti idaṃ satthā veḷuvane viharanto ānandattherassa
attano atthāya jīvitapariccāgaṃ ārabbha kathesi. Vatthuṃ yāva
dhanuggahappayojanā kaṇḍahālajātake dhanapālavissajjanaṃ cullahaṃsajātake
kathitaṃ.
     Tadā hi dhammasabhāyaṃ kathaṃ samuṭṭhāpesuṃ āvuso dhamma-
bhaṇḍāgārikaānandatthero sekhapaṭisambhidappatto hutvā dhanapālake
āgacchante sammāsambuddhassa jīvitaṃ pariccajīti. Satthā āgantvā
kāya nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva pubbepi ānando mayhaṃ

---------------------------------------------------------------------------------------------
page88.
Jīvitaṃ pariccajantoyevāti vatvā atītaṃ āhari
     atīte rājagahassa pubbuttarapasse halindiyo nāma brāhmaṇa-
gāmo ahosi. Tadā bodhisatto tasmiṃ gāme kāsikabrāhmaṇakule
nibbattitvā vayappatto kuṭumbaṃ saṇṭhapetvā tassa gāmassa
pubbuttarāya disāya ekasmiṃ magadhakkhette asītisahassamattaṃ kasiṃ
kārāpesi. So ekadivasaṃ manussehi saddhiṃ khettaṃ gantvā kamma-
kārake kammaṃ karissathāti āṇāpetvā mukhadhovanatthāya khettakoṭiyaṃ
mahantaṃ sobbhaṃ upasaṅkami. Tasmiṃ kho pana sobbhe eko suvaṇṇa-
vaṇṇo kakkaṭako paṭivasati abhirūpo pāsādiko. Bodhisatto
dantakaṭṭhaṃ khāditvā taṃ sobbhaṃ otari. Tassa mukhadhovanakāle kakkaṭako
bodhisattassa santikaṃ āgamāsi. Atha naṃ so ukkhipitvā attano
uttarisāṭakantare nipajjāpetvā gahetvā khette kattabbakiccaṃ
katvā gacchanto tattheva naṃ sobbhe pakkhipitvā gehaṃ agamāsi.
Tato paṭṭhāya khettaṃ āgacchanto paṭhamaṃ taṃ sobbhaṃ gantvā kakkaṭakaṃ
uttarisāṭakantare nipajjāpetvā pacchā kammantaṃ vicāreti. Iti
nesaṃ aññamaññaṃ vissāso daḷho ahosi. Bodhisatto nibaddhaṃ
khettaṃ āgacchati. Akkhīsu ca panassa pañca pasādāni tīṇi
maṇḍalāni suvisuddhāni hutvā paññāyanti. Athassa khettassa
koṭiyaṃ ekasmiṃ tālake kākakulāvake kākī tassa akkhīni disvā
khāditukāmā hutvā kākaṃ āha sāmi dohaḷo me uppannoti.
Kiṃ dohaḷo nāmāti. Etassa brāhmaṇassa akkhīni khāditukāmamhīti.

---------------------------------------------------------------------------------------------
page89.
Duddohaḷo te uppanno ko etāni āharituṃ sakkhissatīti. Tvaṃ
na sakkosīti. Āma na sakkomīti. Ahametaṃ jānāmi yo panesa
tālassa avidūre vammiko ettha kaṇhasappo vasati taṃ upaṭṭhāhi
so etaṃ ḍaṃsitvā marissati athassa akkhīni uppāṭetvā tvaṃ
āharissasīti. So sādhūti sampaṭicchitvā tato paṭṭhāya kaṇhasappaṃ
upaṭṭhahi. Bodhisattenāpi vāpitasassānaṃ gabbhaggahaṇakāle kakkaṭako
mahā ahosi. Athekadivasaṃ sappo kākamāha samma tvaṃ kiṃkāraṇā
nibaddhaṃ maṃ upaṭṭhahasi kiṃ te karomīti. Sāmi tumhākaṃ dāsiyā
etassa khettasāmikassa akkhīsu dohaḷo uppajji svāhaṃ tumhākaṃ
ānubhāvena tassa akkhīni labhissāmīti tumhe upaṭṭhahāmīti. Sappo hotu
nayidaṃ garukaṃ labhissasīti taṃ assāsetvā punadivase brāhmaṇassa
āgamanamagge kedāramariyādaṃ nissāya tiṇehi paṭicchanno hutvā
tassāgamanaṃ olokento nipajji. Bodhisatto āgacchanto paṭhamaṃ
sobbhaṃ otaritvā mukhaṃ dhovitvā sinehaṃ paccupaṭṭhapetvā suvaṇṇa-
kakkaṭakaṃ āliṅgitvā uttarisāṭakantare nipajjāpetvā khettaṃ pāvisi.
Sappo taṃ āgacchantaṃ disvā vegena pakkhanditvā piṇḍikamaṃse
ḍaṃsitvā tattheva pātetvā vammikaṃ sandhāya palāyi. Bodhisattassa
patanañca kakkaṭakassa sāṭakantarato laṅghanañca kākassa āgantvā
bodhisattassa ure nilīyanañca apacchā apurimaṃ ahosi. Kāko
nilīyitvā akkhīni tuṇḍena pāsāresi. Kakkaṭako imaṃ kākaṃ

---------------------------------------------------------------------------------------------
page90.
Nissāya mama sahāyassa bhayaṃ uppannaṃ etasmiṃ gahite sappo
āgacchissatīti saṇḍāsena gaṇhanto viya kākassa givāyaṃ aḷena
daḷhaṃ gahetvā kilametvā thokaṃ sithilamakāsi. Kāko kissa maṃ
samma chaḍḍetvā palāyasi eso maṃ kakkaṭako viheṭhesi yāva
na marāmi tāvadeva ehīti sappaṃ pakkosanto paṭhamaṃ gāthamāha
                siṅgamigo āyatacakkhunetto
                aṭṭhittaco vārisayo alomo
                tenābhibhūto kapaṇaṃ rudāmi
                hare sakhā kissa nu maṃ jahāsīti.
     Tattha siṅgamigoti siṅgasuvaṇṇavaṇṇatāya vā aḷasaṅkhātānaṃ
vā siṅgānaṃ atthitāya kakkaṭako vutto. Āyatacakkhunettoti
dīghehi cakkhusaṅkhātehi nettehi samannāgato. Aṭṭhimeva taco
assāti aṭṭhittaco. Hare sakhāti ālapanametaṃ. Ambho
sahāyāti attho.
     Sappo taṃ sutvā mahantaṃ phaṇaṃ katvā kākaṃ assāsento
agamāsi.
     Satthā tamatthaṃ dīpento abhisambuddho hutvā dutiyaṃ gāthamāha
                so assasanto mahatā phaṇena
                bhujaṅgamo kakkaṭakajjhapatto
                sakhā sakhāraṃ paritāyamāno
                bhujaṅgamaṃ kakkaṭako aggahesīti.

---------------------------------------------------------------------------------------------
page91.
     Tattha kakkaṭakajjhapattoti kakkaṭakassa santikaṃ patto.
Sakhā sakhāranti sahāyo sahāyaṃ. Sakakhārantipi pāṭho. Attano
sahāyanti attho. Paritāyamānoti rakkhamāno. Aggahesīti
dutiyena aḷena givāyaṃ daḷhaṃ gahetvā atha naṃ kilametvā thokaṃ
sithilamakāsi.
     Atha naṃ sappo kakkaṭako nāma neva kākamaṃsaṃ khādati na
sappamaṃsaṃ kena nu kho kāraṇena ayaṃ amhe gaṇhatīti cintetvā
taṃ pucchanto tatiyaṃ gāthamāha
                na vāyasaṃ no pana sapparājaṃ
                ghāsatthiko kakkaṭako adeyya
                pucchāmi taṃ āyatacakkhunetta
                atha kissa hetumha ubho gahītāti.
     Tattha ghāsatthikoti āhāratthiko hutvā. Ādeyyāti ādiyeyya
na bhojanena yojetvā gaṇhīti attho.
     Taṃ sutvā kakkaṭako gahaṇakāraṇaṃ kathento dve gāthā abhāsi
                ayaṃ puriso mama atthakāmo
                yo maṃ gahetvā udakāya neti
                tasmiṃ mate dukkhamanappakamme
                ahañca eso ca ubho na homa.
                Mamañca disvāna pavaḍḍhakāyaṃ
                sabbo jano hiṃsitumevamicche

---------------------------------------------------------------------------------------------
page92.
              Sādhuñca thūlañca muduñca maṃsaṃ
              kākāpi maṃ disvāna viheṭhayeyyunti.
     Tattha ayanti bodhisattaṃ niddisati. Atthakāmoti hitakāmo.
Udakāya netīti yo maṃ sampiyāyamāno uttarisāṭakena gahetvā
udakāya neti attano vasanakasobbhaṃ pāpeti. Tasmiṃ mateti sace
so imasmiṃ ṭhāne marissati etasmiṃ mate mama kāyikacetasikaṃ
mahantaṃ dukkhaṃ bhavissatīti dīpeti. Ubho na homāti dvepi janā
na bhavissāma. Mamañca disvāti gāthāya ayamattho idañca
aparaṃpi kāraṇaṃ imasmiṃ mate anāthaṃ nippaccayaṃ maṃ pavaḍḍhitakāyaṃ
disvā sabbo jano imassa kakkaṭakassa sādhuñca thūlañca muduñca
maṃsañca maṃ māretuṃ iccheyya na kevalañca jano tiracchānabhūtā
kākāpi maṃ disvā viheṭheyyunti māreyyuṃ.
     Taṃ sutvā sappo cintesi ekenupāyena imaṃ vañcetvā
kākañca attānañca mocessāmīti. Atha naṃ vañcetukāmo chaṭṭhaṃ
gāthamāha
                sace tassa hetumha ubho gahītā
                uṭṭhātu poso visamāvamāmi
                mamañca kākañca pamuñca khippaṃ
                pure visaṃ gāḷhamupeti maccanti.
     Tattha sace tassa hetūti sace tassa kāraṇā. Uṭṭhātūti
nibbiso hotu. Visamāvamāmīti ahamassa visaṃ ākaḍḍhāmi puna

---------------------------------------------------------------------------------------------
page93.
Nibbisantaṃ karomīti. Pure visaṃ gāḷhamupeti maccanti imamhi
maccaṃ mayā anāvamiyamānaṃ visaṃ gāḷhaṃ balavaṃ hutvā upagaccheyya
taṃ yāva na upagacchati tāvadeva amhe dvepi jane muñcāti.
     Taṃ sutvā kakkaṭako cintesi ayaṃ ekenupāyena maṃ dvepi
jane vissajjāpetvā palāyitukāmo mayhaṃ upāyakosallaṃ na jānāti
ahaṃ dāni yathā sappo sañcarituṃ sakkoti evaṃ aḷaṃ sithilaṃ
karissāmi kākaṃ pana neva vissajjissāmīti evaṃ cintetvā sattamaṃ
gāthamāha
                sappaṃ pamokkhāmi na tāva kākaṃ
                paṭibaddhako hoti hi tāva kāko
                purisañca disvāna sukhiṃ arogaṃ
                kākaṃ pamokkhāmi yatheva sappanti.
     Tattha paṭibaddhakoti pāṭibhogo. Yatheva sappanti yathā
bhavantaṃ sappaṃ muñcāmi tathā kākaṃpi pamokkhāmi kevalaṃ tvaṃ imassa
brāhmaṇassa sarīrato sīghaṃ visaṃ āvamāhīti.
     Evañca pana vatvā tassa mukhasañcaraṇatthaṃ aḷaṃ sithilamakāsi.
Sappo visaṃ āvamitvā mahāsattassa sarīraṃ nibbisaṃ akāsi. So
niddukkho uṭṭhāya pakativaṇṇeneva aṭṭhāsi. Kakkaṭako sace
ime dvepi janā arogā bhavissanti mayhaṃ sahāyassa vuḍḍhi nāma
na bhavissati vināsessāmi teti cintetvā kattarikāya uppaladalaṃ
viya aḷehi ubhinnaṃpi sīsaṃ kappetvā jīvitakkhayaṃ pāpesi. Kākīpi

---------------------------------------------------------------------------------------------
page94.
Tamhā ṭhānā palāyi. Bodhisatto sappassa sarīraṃ daṇḍakena
veṭhitvā vammikaṃ khipi suvaṇṇakakkaṭakaṃ sobbhe vissajjetvā nahātvā
halindiyagāmameva gato. Tato paṭṭhāyapissa kakkaṭakena saddhiṃ
adhikataro vissāso ahosi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānento osānagāthamāha
                kāko tadā devadatto ahosi
                vāraṇo pana kaṇhasappo ahosi
                ānandabhadro kakkaṭako ahosi
                ahaṃ tadā brāhmaṇo homi satthāti.
Saccapariyosāne bahū sotāpannādayo ahesuṃ. Kākī pana gāthāya
na vuttā. Sā ciñcamāṇavikā ahosīti.
                Suvaṇṇakakkaṭakajātakaṃ catutkaṃ.
                Mayhakasakuṇajātakaṃ
     sakuṇo mayhako nāmāti idaṃ satthā jetavane viharanto
āgantukaseṭṭhiṃ ārabbha kathesi.
     Sāvatthiyaṃ hi āgantukaseṭṭhī nāma aḍḍho ahosi mahaddhano.
So neva attanā bhoge bhuñji na paresaṃ adāsi. Nānaggarase
paṇītabhojane upanīte taṃ na bhuñji bilaṅgadutiyaṃ kāṇājikameva
bhuñji dhūpitavāsitesu kāsikavatthesu upanītesu tāni hāretvā

---------------------------------------------------------------------------------------------
page95.
Thūlagulakasāṭake nivāseti ājāniyayutte maṇikanakavicittarathe upanīte
taṃpi harāpetvā kaṭṭharathakena gacchati suvaṇṇacchatte dhāriyamāne taṃ
apanetvā paṇṇacchattena dhāriyamānena. So yāvajīvaṃ dānādīsu
puññesu ekaṃpi akatvā kālaṃ katvā roruvaniraye nibbatti.
Tassa aputtakaṃ sāpateyyaṃ rājakule sattahi divasehi pavesesi.
Tasmiṃ pavesite rājā bhuttapātarāso jetavanaṃ gantvā satthāraṃ
vanditvā nisinno kiṃ mahārāja buddhuppaṭṭhānaṃ na karosīti vutte
bhante sāvatthiyaṃ āgantukaseṭṭhī nāma kālaṃ kari tassa assāmikadhane
amhākaṃ ghare āhariyamāneyeva satta divasā gatā so pana
ettakaṃ dhanaṃ labhitvāpi neva attanā paribhuñji na paresaṃ adāsi
rakkhasapariggahītapokkharaṇī viyassa dhanaṃ ahosi so ekadivasaṃ paṇīta-
bhojanādīnaṃ rasaṃ ananubhavitvā maraṇamukhaṃ paviṭṭho evaṃ maccharī
apuññasatto kiṃ katvā ettakaṃ dhanaṃ paṭilabhi kena cassa bhogesu
cittaṃ na ramatīti satthāraṃ pucchi. Satthā mahārāja dhanalābho ca
dhanaṃ laddhā aparibhuñjanakabhāvo ca teneva katanti vatvā tena
yācito atītaṃ āhari
     atīte bārāṇasiyaṃ brahmadatte rajjaṃ kārente bārāṇasīseṭṭhī
asaddho ahosi maccharī na kassaci kiñci deti na kiñci saṅgaṇhāti.
So ekadivasaṃ rājūpaṭṭhānaṃ gacchanto tagarasikhiṃ nāma paccekabuddhaṃ
piṇḍāya carantaṃ disvā vanditvā laddhā bhante bhikkhāti pucchitvā
nanu anucarāmi mahāseṭṭhīti vutte purisaṃ āṇāpesi gaccha imaṃ

---------------------------------------------------------------------------------------------
page96.
Amhākaṃ gharaṃ netvā mama pallaṅke nisīdāpetvā amhākaṃ paṭiyatta-
bhattassa pattaṃ pūretvā dāpehīti. So paccekabuddhaṃ gharaṃ netvā
nisīdāpetvā seṭṭhibhariyāya ācikkhitvā nānaggarasabhattassa pattaṃ
pūretvā tassa adāsi. So bhattaṃ gahetvā seṭṭhinivesanā nikkhamitvā
antaravīthiyaṃ paṭipajji. Seṭṭhī rājakulā paccāgacchanto taṃ disvā
vanditvā laddhaṃ bhante bhattanti pucchi. Laddhaṃ mahāseṭṭhīti.
So pattaṃ oloketvā cittaṃ pasādetuṃ nāsakkhi imaṃ me bhattaṃ
dāsā vā kammakarā vā bhuñjitvā dukkaraṃpi kammaṃ kareyyuṃ aho
vata me jānīti aparacetanaṃ paripuṇṇaṃ kātuṃ nāsakkhi. Dānaṃ nāma
tisso cetanā paripuṇṇā kātuṃ sakkontasseva mahapphalaṃ hoti
                pubbeva dānā sumanā bhavāma
                dadaṃpi ce attamanā bhavāma
                datvāpi ce nānutappāma pacchā
                tasmā hi amma daharā na miyyare.
      Pubbeva dānā sumano        dadaṃ cittaṃ pasādaye
      datvā attamano hoti        esā puññassa sampadā.
Iti mahārāja āgantukaseṭṭhī tagarasikhipaccekabuddhassa dinnapaccayena
bahuṃ dhanaṃ paṭilabhitvā aparacetanaṃ paṇītaṃ kātuṃ asamatthatāya bhoge
bhuñjituṃ nāsakkhīti. Puttaṃ pana kasmā na labhi bhanteti. Satthā
puttassa alabhanakāraṇaṃpi teneva kataṃ mahārājāti tena yācito
atītaṃ āhari

---------------------------------------------------------------------------------------------
page97.
     Atīte bārāṇasiyaṃ brahmadatte rajjaṃ kārente bodhisatto
asītikoṭivibhave seṭṭhikule nibbattitvā vayappatto mātāpitūnaṃ accayena
kaniṭṭhaṃ saṅgaṇhitvā kuṭumbaṃ vicārento gharadvāre dānasālaṃ kāretvā
mahādānaṃ pavattento agāraṃ ajjhāvasi. Athassa eko putto vijāyi.
So tassa padasā gamanakāle kāmesu ādīnavaṃ disvā nekkhamme
ānisaṃsaṃ disvā saddhiṃ puttadārena sabbaṃ gharavibhavaṃ kaniṭṭhassa
niyyādetvā appamatto dānaṃ pavattehīti ovādaṃ datvā isipabbajjaṃ
pabbajitvā abhiññā ca samāpattiyo ca nibbattetvā himavantappadese
vihāsi. Kaniṭṭhopissa ekaṃ puttaṃ paṭilabhati. So taṃ vaḍḍhantaṃ
disvā cintesi mama bhātu putte jīvante kuṭumbaṃ bhinditvā dvidhā
bhavissati bhātu puttaṃ māressāmīti. Atha naṃ ekadivasaṃ nadiyaṃ
opilāpetvā māresi. Tamenaṃ nahātvā āgataṃ bhātu jāyā kuhiṃ
mama puttoti pucchi. Nadiyaṃ udakakīḷaṃ kīḷi atha naṃ vicinanto
nāddasanti. Sā roditvā tuṇhī ahosi. Bodhisatto taṃ pavattiṃ
ñatvā idaṃ kiccaṃ pākaṭaṃ karissāmīti ākāsenāgantvā bārāṇasiṃ
otaritvā sunivattho supāruto tassa gharadvāre ṭhatvā dānasālaṃ
adisvā dānasālāpi iminā asappurisena nāsitāti cintesi.
Kaniṭṭhopissa tassa āgatabhāvaṃ sutvā āgantvā mahāsattaṃ vanditvā
pāsādaṃ āropetvā subhojanaṃ bhojesi. So bhattakiccāvasāne
sukhakathāya nisinno dārako na paññāyati kathaṃ nu kho soti

---------------------------------------------------------------------------------------------
page98.
Pucchi. Mato bhanteti. Kena kāraṇenāti. Udakakīḷanaṭṭhāne
asukakāraṇenāti na jānāmīti. Kiṃ tvaṃ asappurisa na jānissasi
tayā katakiccaṃ mayhaṃ pākaṭaṃ nanu tvaṃ iminā nāma kāraṇena taṃ
māresi kiṃ nu kho tvaṃ rājādīnaṃ vasena nassamānaṃ dhanaṃ rakkhituṃ
sakkuṇeyyāsi mayhakasakuṇassa ca tuyhañca kiṃnānākaraṇanti.
Athassa mahāsatto buddhalīḷāya dhammaṃ desento imā gāthā abhāsi
         sakuṇo mayhako nāma       girisānudarīcaro
         pakkaṃ pipphalimāruyha        mayhaṃ mayhanti kandati.
         Tassevaṃ vilapantassa        dijasaṅghā samāgatā
         bhutvāna pipphaliṃ yanti       vilapateva so dijo.
         Evameva idhekacco       saṅgharitvā bahuṃ dhanaṃ
         nevattanā na ñātīnaṃ       yathodhiṃ paṭipajjati.
         Na so acchādanaṃ bhattaṃ      na mālaṃ na vilepanaṃ
         anubhoti sakiṃ kiñci         na saṅgaṇhāti ñātake.
         Tassevaṃ vilapantassa        mayhaṃ mayhanti rakkhato
         rājāno atha vā corā    dāyādā ye ca appiyā.
         Dhanamādāya gacchanti        vilapateva so naro
         dhīro bhoge adhigamma       saṅgaṇhāti ca ñātake.
         Tena so kittiṃ pappoti     pecca sagge pamodatīti.
     Tattha mayhakoti mayhaṃ mayhanti viravanavasena evaṃladdhanāmo.
Girisānudarīcaroti girisānūsu ca darīsu ca caratīti girisānudarīcaro. Pakkaṃ

---------------------------------------------------------------------------------------------
page99.
Pipphalinti himavantappadese ekaṃ phalabharitaṃ pipphalirukkhaṃ. Kandatīti
dijagaṇe taṃ rukkhaṃ parivāretvā pakkāni khādante vārituṃ mayhaṃ
mayhanti paridevanto vicari. Tassevaṃ vilapantassāti tassa evaṃ
vilapantasseva. Bhutvāna pipphaliṃ yantīti taṃ pipphalirukkhaṃ paribhuñjitvā
aññaṃ phalasampannaṃ rukkhaṃ gacchanti. Vilapatevāti so pana dijo
vilapatiyeva. Yathodhinti yathākoṭṭhāsaṃ. Mātāpitubhātubhaginīputtadhītādīnaṃ
upabhogaparibhogavasena yo yo koṭṭhāso labhitabbo taṃ taṃ na
detīti attho. Sakinti ekavāraṃpi nānubhoti attano santakantipi
attho. Na saṅgaṇhātīti bhattacchādanavījanaṅgalādidānavasena na
saṅgaṇhāti. Vilapateva so naroti etesu rājādīsu dhanaṃ gahetvā
gacchantesu kevalaṃ so puriso vilapatiyeva. Dhīroti paṇḍito.
Saṅgaṇhātīti attano santikaṃ āgate dubbalañātake bhattacchādanavījanaṅgalādi-
dānena saṅgaṇhāti. Tenāti so sappuriso tena ñātakasaṅgahena
catuparisamajjhe kittiñca attano vaṇṇabhaṇanañca pāpuṇāti pecca sagge
devanagare pamodatīti.
     Evaṃ mahāsatto tassa dhammaṃ desetvā tena pacchinditaṃ dānaṃ
pākatikaṃ kāretvā himavantameva gantvā aparihīnajjhāno brahma-
lokūpago ahosi.
     Satthā imaṃ dhammadesanaṃ āharitvā iti kho mahārāja
āgantukaseṭṭhī bhātu puttassa māritattā ettakaṃ kālaṃ neva

---------------------------------------------------------------------------------------------
page100.
Puttaṃ na dhītaraṃ alabhīti vatvā jātakaṃ samodhānesi tadā kaniṭṭho
āgantukaseṭṭhī ahosi jeṭṭhako pana ahamevāti.
                  Mayhakasakuṇajātakaṃ pañcamaṃ.
                    Pabbajitaviheṭhakajātakaṃ
     dubbaṇṇarūpanti idaṃ satthā jetavane viharanto lokatthacariyaṃ
ārabbha kathesi. Vatthuṃ mahākaṇhajātake āvībhavissati.
     Tadā pana satthā na bhikkhave idāneva pubbepi tathāgato
lokassa atthaṃ caratiyevāti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
sakko ahosi. Tadā eko vijjādharo mantavijjaṃ parivattetvā
aḍḍharattikasamaye sirigabbhaṃ pavisitvā bārāṇasīrañño aggamahesiyā
saddhiṃ aticarati. Tassāpi paricārikāyo rañño ārocesuṃ. Sā
sayameva rājānaṃ upasaṅkamitvā āha deva eko puriso aḍḍha-
rattikasamaye sirigabbhaṃ pavisitvā maṃ dūsetīti. Sakkhissasi panassa
kiñci saññāṇaṃ kātunti. Sakkomi devāti. Sā jātihiṅgukapāṭiṃ
āharāpetvā tassa purisassa rattiṃ āgantvā abhiramitvā
gacchantassa piṭṭhiyaṃ pañcaṅgulikaṃ datvā pātova rañño ārocesi.
Rājā manusse āṇāpesi gacchatha sabbadisāsu oloketvā piṭṭhiyaṃ
jātihiṅgulikkhaṃ purisaṃ gaṇhathāti. Vijjādharopi rattiṃ anācāraṃ katvā
divā susāne suriyaṃ namassanto ekapādena tiṭṭhati. Rājapurisā

Page 101-200.

page101.
Taṃ disvā parivārayiṃsu. So pākaṭaṃ me kammaṃ jātanti vijjaṃ
parivattetvā ākāsena uppatitvā gato. Rājā te disvā
āgatapurise addasathāti pucchi. Āma addasāmāti. Ko
nāmesoti. Pabbajito devāti. So hi rattiṃ anācāraṃ katvā
divā pabbajitavesena vasati. Rājā ime divā samaṇavesena
caritvā rattiṃ anācāraṃ karontīti pabbajitānaṃ kujjhitvā micchāgahaṇaṃ
gahetvā mayhaṃ vijitā sabbe pabbajitā palāyantūti diṭṭhadiṭṭhaṭṭhāne
rājāṇaṃ karissathāti bheriñcārāpesi. Tiyojanasatikā kāsikaraṭṭhā
palāyitvā sabbe pabbajitā aññā rājadhāniyo agamiṃsu. Sakala-
kāsikaraṭṭhe manussānaṃ ovādadāyako ekopi dhammikasamaṇabrāhmaṇo
na ahosi. Anovādakā manussā pharusā ahesuṃ. Dānasīlādiṃ
muñcetvā matamatā yebhuyyena apāye nibbattiṃsu. Sagge
nibbattanakā nāma nāhesuṃ. Sakko navadevaputte apassanto
kiṃ nu kho kāraṇanti āvajjetvā vijjādharaṃ nissāya bārāṇasīraññā
kuddhena micchāgahaṇena pabbajitānaṃ raṭṭhā pabbājanīyabhāvaṃ ñatvā
ṭhapetvā maṃ añño imassa rañño micchāgahaṇaṃ bhindituṃ samattho
nāma natthi rañño ca raṭṭhavāsīnañca avassayo bhavissāmīti
cintetvā nandamūlakapabbhāre paccekabuddhānaṃ santikaṃ gantvā
vanditvā bhante mayhaṃ ekaṃ mahallakapaccekabuddhaṃ detha kāsikaraṭṭhaṃ
pasādessāmīti āha. So saṅghattherameva labhi. Athassa pattacīvaraṃ
gahetvā taṃ purato katvā sayaṃ pacchato hutvā sirasmiṃ añjaliṃ

---------------------------------------------------------------------------------------------
page102.
Ṭhapetvā paccekabuddhaṃ namassanto uttamarūpadharo māṇavako hutvā
sakalanagarassa matthakena tikkhattuṃ vicaritvā rājadvāraṃ āgantvā
ākāse aṭṭhāsi. Amaccā rañño ārocayiṃsu deva eko
abhirūpo māṇavako ekaṃ samaṇaṃ ānetvā rājadvāre ākāse
ṭhitoti. Rājā āsanā vuṭṭhāya sīhapañjare ṭhatvā māṇava
kasmā tvaṃ abhirūpo samāno etassa virūpassa samaṇassa pattacīvaraṃ
gahetvā namassamāno ṭhitoti tena saddhiṃ sallapanto paṭhamaṃ gāthamāha
                dubbaṇṇarūpaṃ tvamariyavaṇṇī
                purakkhitvā pañjaliko namassa
                seyyo nu te so udāhu sarikkho
                nāmaṃ parassattano cāpi brūhīti.
     Tattha ariyavaṇṇīti sundararūpo. Seyyo nu te soti eso
virūpo pabbajito kiṃ nu tayā uttaritaro udāhu sarikkhoti.
Parassattano cāti etassa ca parassa attano ca nāmaṃ brūhīti pucchi.
     Atha naṃ sakko mahārāja samaṇo nāma garuṭṭhāniyo yena
nāmena ālapituṃpi na labhati mayhaṃ pana te nāmaṃ kathessāmīti
vatvā dutiyaṃ gāthamāha
                na nāmagottaṃ gaṇhanti rāja
                samaggatānujjugatāna devā
                ahañca te nāmadheyyaṃ vadāmi
                sakkohamasmī tidasānamindoti.

---------------------------------------------------------------------------------------------
page103.
     Tattha samaggatānujjugatāna devāti mahārāja sabbasaṅkhāre yathā-
sabhāvasarasavasena sammasitvā aggaphalaṃ arahattaṃ pattattā samaggatānaṃ
ujugatānaṃ aṭṭhaṅgikena maggena nibbānaṃ gatattā ujugatānaṃ mahā-
khīṇāsavānaṃ upapattidevehi uttaritarānaṃ visuddhidevānaṃ upapattidevā
nāmagottaṃ na gaṇhanti. Ahañca te nāmadheyyanti api ca
ahaṃ attano nāmadheyyaṃ tuyhaṃ kathesasāmīti.
     Taṃ sutvā rājā tatiyagāthāya bhikkhuṃ namassamānassa ānisaṃsaṃ pucchi
                yo disvā bhikkhuṃ caraṇūpapannaṃ
                purakkhitva pañjaliko namassati
                pucchāmi taṃ devarājetamatthaṃ
                ito cuto kiṃ labhate sukhaṃ soti.
          Sakko catutthagāthāya kathesi
                yo disvā bhikkhuṃ caraṇūpapannaṃ
                purakkhitva pañjaliko namassati
                diṭṭheva dhamme labhate pasaṃsaṃ
                saggañca so yāti sarīrabhedāti.
     Tattha bhikkhunti bhinnakilesaparisuddhapuggalaṃ. Caraṇūpapannanti
sīlacaraṇena upetaṃ. Diṭṭheva dhammeti na kevalaṃ ito cutoyeva
imasmiṃ pana attabhāve so pasaṃsaṃ labhati pasaṃsā sukhaṃ vindatīti.
     Rājā sakkassa kathaṃ sutvā attano micchāgahaṇaṃ bhinditvā
tuṭṭhamānaso pañcamaṃ gāthamāha

---------------------------------------------------------------------------------------------
page104.
                Lakkhī vata me udapādi ajja
                yaṃ vāsavaṃ bhūtapatimaddasaṃ
                bhikkhuñca disvāna tuvañca sakka
                kāhāmi puññāni anappakānīti.
     Tattha lakkhīti siri. Paññātipi vadanti. Idaṃ vuttaṃ hoti
ajja mama tava ca vacanaṃ suṇantasseva kusalākusalavipākajānanā paññā
uppannāti. Yanti nipātamattaṃ. Bhūtapatimaddasanti bhūtapatiṃ
addasāmīti.
     Taṃ sutvā sakko paṇḍitassa thutiṃ karonto chaṭṭhaṃ gāthamāha
                addhā have sevitabbā sapaññā
                bahussutā ye bahū ṭhānacintitā
                bhikkhuñca disvāna mamañca rāja
                karohi puññāni anappakānīti.
Tattha bahū ṭhānacintitāti bahūni kāraṇāni cintanasamatthā.
Taṃ sutvā rājā osānagāthamāha
                akkodhano niccapasannacitto
                sabbātithīyācayogo bhavitvā
                nihañña mānaṃ abhivādayissaṃ
                sutvāna devinda subhāsitānīti.
     Tattha sabbātithīyācayogo bhavitvāti sabbesaṃ atithīnaṃ āgatānaṃ
āgantukānaṃ yaṃ yaṃ te yācanti tassa tassa yutto anucchaviko

---------------------------------------------------------------------------------------------
page105.
Bhavitvā sabbaṃ tehi yācitayācitaṃ dadamānoti attho. Sutvāna
devinda subhāsitānīti tava subhāsitāni sutvā ahaṃ evarūpo bhavissāmīti
vadati.
     Evañca pana vatvā pāsādā oruyha paccekabuddhaṃ vanditvā
ekamantaṃ aṭṭhāsi. Paccekabuddho ākāse pallaṅkena nisīditvā
mahārāja vijjādharo so na samaṇo tvaṃ ito paṭṭhāya atuccho
loko atthi dhammikasamaṇabrāhmaṇāti ñatvā dānaṃ dehi sīlaṃ
rakkhāhi uposathakammaṃ karohīti rājānaṃ ovadi. Sakkopi sakkānubhāvena
ākāse ṭhatvā ito paṭṭhāya appamattā hothāti nāgarānaṃ
ovādaṃ datvā palātā samaṇabrāhmaṇā āgacchantūti bheriñcārāpesi.
Atha te ubhopi sakaṭṭhānameva agamaṃsu. Rājā tassa ovāde ṭhatvā
dānādīni puññāni akāsi.
     Satthā imaṃ dhammadesanaṃ āharitvā jātakaṃ samodhānesi tadā
paccekabuddho parinibbuto rājā ānando ahosi sakko pana
ahamevāti.
                 Pabbajitaviheṭhakajātakaṃ chaṭṭhamaṃ.

---------------------------------------------------------------------------------------------
page106.
                     Upasiṅghapupphajātakaṃ
     yametanti idaṃ satthā jetavane viharanto aññataraṃ bhikkhuṃ
ārabbha kathesi.
     So kira jetavanā nikkhamitvā kosalaraṭṭhe aññataraṃ araññaṃ
nissāya viharanto ekadivasaṃ padumasaraṃ otaritvā supupphitaṃ padumaṃ
disvā adhovāte ṭhatvā upasiṅghi. Atha naṃ tasmiṃ vanasaṇḍe
adhivatthā devatā mārisa gandhatheno nāma pavaraṃ idanti ekaṃ
theyyaṅganti saṃvejesi. So tāya saṃvejito puna jetavanaṃ āgantvā
satthāraṃ vanditvā nisinno kahaṃ bhikkhu vutthosīti pucchito
asukavanasaṇḍe nāma tattheva maṃ devatā evaṃ nāma saṃvejesīti
āha. Atha naṃ satthā na kho bhikkhu pupphaṃ upasiṅghanto
tvameva devatāya saṃvejito porāṇakapaṇḍitāpi saṃvejitapubbāti
vatvā tena yācito atītaṃ āhari
     atīte bārāṇasiyaṃ brahmadatte rajjaṃ kārente bodhisatto
ekasmiṃ kāsikagāme brāhmaṇakule nibbattitvā vayappatto takkasilāyaṃ
uggahitasippo aparabhāge isipabbajjaṃ pabbajitvā ekaṃ padumasaraṃ
nissāya upavasanto ekadivasaṃ etaṃ saraṃ otaritvā supupphitaṃ padumaṃ
upasiṅghāyamāno aṭṭhāsi. Atha naṃ ekā devadhītā rukkhakkhandhe
ṭhatvā saṃvejiyamānā paṭhamaṃ gāthamāha

---------------------------------------------------------------------------------------------
page107.
           Yametaṃ vārijaṃ pupphaṃ        adinnaṃ upasiṅghasi
           ekaṅgametaṃ theyyānaṃ      gandhathenosi mārisāti.
     Tattha ekaṅgametanti ekakoṭṭhāso esa.
     Tato bodhisatto dutiyaṃ gāthamāha
           na harāmi na bhañjāmi       ārā siṅghāmi vārijaṃ
           atha kena nu vaṇṇena       gandhathenoti vuccatīti.
     Tattha ārā siṅghāmīti dūre ṭhito siṅghāmi. Vaṇṇenāti
kāraṇena.
     Tasmiṃ khaṇe eko puriso tasmiṃ sare bhisāni ceva khanati
puṇḍarīkāni ca saṃbhañjati. Bodhisatto taṃ disvā maṃ ārā
ṭhatvā upasiṅghantaṃ coroti vadati etaṃ purisaṃ kasmā na bhaṇasīti
tāya saddhiṃ sallapanto tatiyaṃ gāthamāha
           yoyaṃ bhisāni khanati         puṇḍarīkāni bhañjati
           evaṃ ākiṇṇakammanto      kasmā eso na vuccatīti.
     Tattha ākiṇṇakammantoti kakkhalakammanto dāruṇakammanto.
     Athassa vacanakāraṇaṃ ācikkhantī devatā catutthapañcamagāthā abhāsi
           ākiṇṇaluddho puriso       dhāticolaṃva makkhito
           tasmiṃ me vacanaṃ natthi       tañcarahāmi vattave.
           Anaṅgaṇassa posassa        niccaṃ sucigavesino
           vālaggamattaṃ pāpassa       abbhāmattaṃva khāyatīti.
     Tattha dhāticolaṃvāti khelasiṅghāṇikamuttagūthamakkhitaṃ dhātiyā

---------------------------------------------------------------------------------------------
page108.
Nivatthacolaṃ viya ayaṃ pāpamakkhitoyeva tena kāraṇena tasmiṃ mama vacanaṃ
natthi. Tañcarahāmīti samaṇā pana ovādakāmā honti piyasīlā
tasmā taṃ appamattakampi ayuttaṃ karontaṃ vattuṃ arahāmi samaṇāti.
Anaṅgaṇassāti niddosassa tumhādisassa. Abbhāmattaṃva khāyatīti
mahāmeghappamāṇaṃ hutvā upaṭṭhāti. Idāni kasmā evarūpaṃ dosaṃ
abbohārikaṃ karosīti
     tāya pana saṃvejito bodhisatto saṃvegappatto chaṭṭhaṃ gāthamāha
           addhā maṃ yakkha jānāsi atho maṃ anukampasi
           punapi yakkha vajjāsi yadā passasi edisanti.
     Tattha yakkhāti devataṃ ālapati. Vajjāsīti vadeyyāsi.
Yadā passasi edisanti yadā mama evarūpaṃ dosaṃ passasi tadā
evameva vadeyyāsīti vadati.
     Athassa devadhītā sattamaṃ gāthamāha
           neva taṃ upajīvāmi        napi te bhattikamhase
           tvameva bhikkhu jāneyya    yena gaccheyya suggatinti.
     Tattha bhattikamhaseti tava bhattikatā kammakārāpi te na homa.
Kiṃkāraṇā. Taṃ sabbakālaṃ rakkhamānā vicarissāmāti dīpeti.
Yena gaccheyyāti bhikkhu yena kammena tvaṃ sugatiṃ gaccheyyāsi tvameva
jāneyyāsīti.
    Evaṃ sā tassa ovādaṃ datvā attano vimānameva paviṭṭhāti.
Bodhisattopi jhānaṃ nibbattetvā brahmalokaparāyano ahosi.

---------------------------------------------------------------------------------------------
page109.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne so bhikkhu sotāpattiphale patiṭṭhahi.
Tadā devadhītā uppalavaṇṇā ahosi tāpaso pana ahamevāti.
                  Upasiṅghapupphajātakaṃ sattamaṃ.
                      Vighāsādajātakaṃ
     susukhaṃ vata jīvantīti idaṃ satthā pubbārāme viharanto keḷisīlake
bhikkhū ārabbha kathesi.
     Tesu hi mahāmoggallānattherena pāsādaṃ kampetvā saṃvejitesu
dhammasabhāyaṃ bhikkhū tesaṃ aguṇaṃ kathentā nisīdiṃsu. Satthā āgantvā
kāya nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva pubbepete keḷisīlakāyevāti
vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
sakko ahosi. Athaññatarasmiṃ kāsikagāme satta bhātaro kāmesu
dosaṃ disvā nikkhamitvā isipabbajjaṃ pabbajitvā majjharaññe vasantā
yoge yogaṃ akatvā kāyadaḷhibahulā hutvā nānappakāraṃ kīḷaṃ kīḷantā
cariṃsu. Sakko devarājā ime saṃvejessāmīti suko hutvā tesaṃ
vasanaṭṭhānaṃ āgantvā ekasmiṃ rukkhe nilīyitvā te saṃvejento
paṭhamaṃ gāthamāha

---------------------------------------------------------------------------------------------
page110.
          Susukhaṃ vata jīvanti          ye janā vighāsādino
          diṭṭheva dhamme pāsaṃsā     samparāye ca suggatīti.
     Tattha vighāsādinoti bhuttātirekaṃ bhuñjante sandhāyāha. Diṭṭheva
dhammeti ye evarūpā te diṭṭheva dhamme pāsaṃsā samparāye ca tesaṃ
sugati hoti. Sagge upapajjantīti adhippāyena vadati.
     Atha tesu eko tassa vacanaṃ sutvā avasese āmantetvā
dutiyaṃ gāthamāha
          sukassa bhāsamānassa        na nisāmetha paṇḍitā
          idaṃ suṇātha sodariyā       amhevāyaṃ pasaṃsatīti.
     Tattha bhāsamānassāti mānusikāya vācāya bhaṇantassa. Na
nisāmethāti na suṇātha. Idaṃ suṇāthāti idamassa vacanaṃ suṇātha.
Sodariyāti samāne udare vuḍḍhabhāvena so te ālapanto āha.
     Atha te paṭikkhipanto suko tatiyaṃ gāthamāha
         nāhaṃ tumhe pasaṃsāmi        kuṇapādā suṇātha me
         ucchiṭṭhabhojino tumhe       na tumhe vighāsādinoti.
     Tattha kuṇapādāti kuṇapakhādakāti te ālapati.
     Te tassa vacanaṃ sutvā sabbepi catutthaṃ gāthamāhaṃsu
         sattavassā pabbajitā        majjharaññe sikhiṇḍino
         vighāseneva yāpentā      mayaṃ ce bhoto gārayhā
         ke nu bhoto pasaṃsitāti.
    Tattha sikhiṇḍinoti cūḷāya samannāgatā. Vighāsenevāti ettakaṃ

---------------------------------------------------------------------------------------------
page111.
Kālaṃ satta vassāni sīhabyagghavighāseneva yāpentā yadi bhoto
gārayhā atha ke nu bhoto pasaṃseyyāti.
     Te lajjāpento mahāsatto pañcamaṃ gāthamāha
         tumhe sīhānaṃ byagghānaṃ      bālānañcāvasiṭṭhakaṃ
         ucchiṭṭheneva yāpentā     maññimhā vighāsādinoti.
     Tattha bālānañcāvasiṭṭhakanti sesabālamigānañca avasiṭṭhakaṃ
ucchiṭṭhabhojanaṃ.
     Taṃ sutvā tāpasā sace mayaṃ na vighāsādā atha ke ca
garahi ke vighāsādāti. Atha tesaṃ so tamatthaṃ ācikkhanto chaṭṭhaṃ
gāthamāha
        ye brāhmaṇassa samaṇassa    aññassa ca vaṇibbino
        datvāvasesaṃ bhuñjanti       te janā vighāsādinoti.
     Tattha vaṇibbinoti taṃ taṃ bhaṇḍaṃ yācanakassa.
     Evaṃ te lajjāpetvā mahāsatto sakaṭṭhānameva gato.
     Satthā imaṃ dhammadesanaṃ āharitvā jātakaṃ samodhānesi tadā
te satta bhātaro ime keḷisīlakā bhikkhū ahesuṃ sakko pana
ahamevāti.
                   Vighāsādajātakaṃ aṭṭhamaṃ.

---------------------------------------------------------------------------------------------
page112.
                       Vaṭṭakajātakaṃ
     paṇītanti idaṃ satthā jetavane viharanto ekaṃ lolabhikkhuṃ ārabbha
kathesi.
     Taṃ satthā saccaṃ kira tvaṃ loloti pucchitvā āma
bhanteti vutte na kho bhikkhu idāneva pubbepi tvaṃ loloyeva
lolatāyeva ca pana bārāṇasiyaṃ hatthigavāssapurisakuṇapehi atitto
uttaritaraṃ labhissāmīti araññaṃ paviṭṭhosīti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
vaṭṭakayoniyaṃ nibbattitvā araññe lūkhatiṇavījāhāro vasi. Tadā
bārāṇasiyaṃ eko lolakāko hatthikuṇapādīhi atitto ito
uttaritaraṃ labhissāmīti araññaṃ pavisitvā phalāphalāni khādanto bodhisattaṃ
disvā ayaṃ vaṭṭako ativiya thūlasarīro madhuragocaraṃ khādati maññe
etassa gocaraṃ pucchitvā taṃ khāditvā ahaṃ thūlo bhavissāmīti cintetvā
bodhisattassa uparibhāge sākhāya nilīyitvā bodhisattaṃ pucchati bho
vaṭṭaka kiṃ nāma paṇītāhāraṃ bhuñjasi thūlasarīro ahosīti.
Bodhisatto tena pucchito tena saddhiṃ paṭisanthāraṃ karonto paṭhamaṃ
gāthamāha
        paṇītaṃ bhuñjase bhattaṃ      sappitelañca mātula
        atha kena nu vaṇṇena     kiso tvamasi vāyasāti.

---------------------------------------------------------------------------------------------
page113.
     Tattha bhattanti manussānaṃ bhojiyamānapaṭiyāditabhattaṃ. Mātulāti
taṃ piyasamudācārenālapati. Kisoti appamaṃsalohito.
     Tassa vacanaṃ sutvā kāko tisso gāthā abhāsi
        amittamajjhe vasato       tesu āmisamesato
        niccaṃ ubbiggahadayassa      kuto kākassa daḷhiyaṃ.
        Niccaṃ ubbiggino kākā    dhaṅko pāpena kammunā
        laddho piṇḍo na pīṇeti    kiso tenasmi vaṭṭaka.
        Lūkhāni tiṇavījāni         appasnehāni bhuñjasi
        atha kena nu vaṇṇena      thūlo tvamasi vaṭṭakāti.
     Tattha daḷhiyanti evarūpassa mayhaṃ kākassa kuto daḷhibhāvo.
Kuto thūlanti attho. Ubbigginoti ubbeggavanto. Dhaṅkoti
kākānameva nāmaṃ. Pāpena kammunā laddhoti kākena parasantakavilumpana-
saṅkhātena pāpakammena laddho piṇḍo. Na pīṇetīti na tappeti.
Tenasmīti tena kāraṇenāhaṃ kiso asmi. Appasnehānīti mandaojāni.
Idaṃ kāko bodhisattaṃ paṇītagocaraṃ khādatīti saññī hutvāpi vaṭṭakānaṃ
pakatigocaraṃ pucchanto āha.
     Taṃ sutvā bodhisatto attano thūlabhāvakāraṇaṃ kathento imā
gāthā abhāsi
        appicchā appacintāya     avidūragamena ca
        laddhāladdhena yāpento   thūlo tenasmi vāyasa.

---------------------------------------------------------------------------------------------
page114.
        Appicchassa hi posassa     appacintisukhassa ca
        susaṅgahitappamāṇassa       vuttī susamudāniyāti.
     Tattha appicchāti āhāresu appicchatāya nittaṇhatāya kevalaṃ
sarīrayāpanavasena vā āhāratthāyāti attho. Appacintāyāti ajja
ahaṃ āhāraṃ labhissāmi sve kahanti evaṃ āhāracintāya abhāvena.
Avidūragamena cāti asukasmiṃ nāma ṭhāne madhuraṃ labhissāmīti cintetvā
avidūre gamanena ca. Laddhāladdhenāti lūkhaṃ vā hotu paṇītaṃ vā
yaṃ laddhaṃ teneva. Thūlo tenasmīti tena catubbidhena kāraṇena
thūlosmi. Vāyasāti kākaṃ ālapati. Appacintīti āhāre aticintā-
rahitānaṃ appacintīnaṃ ariyānaṃ sukhaṃ assa atthīti appacintisukho tassa
tādisena sukhena samannāgatassa. Susaṅgahitappamāṇassāti ettakaṃ
kālaṃ bhuñjitvā jīrāpetuṃ sakkhissāmīti evaṃ suṭṭhu saṅgahitāhārap-
pamāṇassa. Vuttī susamudāniyāti evarūpassa puggalassa jīvitavutti
sukhena sakkā samudānetuṃ susaṃvattaniyāva nibbattiyāti.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi saccapariyosāne lolabhikkhu sotāpattiphale patiṭṭhahi.
Tadā kāko lolabhikkhu ahosi vaṭṭako pana ahamevāti.
                    Vaṭṭakajātakaṃ navamaṃ.

---------------------------------------------------------------------------------------------
page115.
                        Maṇijātakaṃ
     cirassaṃ vata passāmīti idaṃ satthā jetavane viharanto lolabhikkhuṃ
ārabbha kathesi. Paccuppannavatthuṃ heṭṭhā vuttanayameva. Atītaṃ āhari
     atīte bārāṇasiyaṃ brahmadatte rajjaṃ kārente bodhisatto
pārāvato hutvā bārāṇasīseṭṭhissa mahānase nilīyapacchiyaṃ vasati.
Kākopi tena saddhiṃ vissāsaṃ katvā tattheva vasīti sabbaṃ vitthāretabbaṃ.
Bhattakārako kākassa pattāni luñcitvā piṭṭhena taṃ makkhitvā
ekaṃ khārakhaṇḍaṃ vijjhitvā kaṇṭhe mālaṃ pilandhitvā pacchiyaṃ pakkhipi.
Bodhisatto araññato āgantvā taṃ disvā parihāsaṃ karonto
paṭhamaṃ gāthamāha
        carissaṃ vata passāmi       sahāyaṃ maṇidhārinaṃ
        sukatāya massukuttiyā      sobhate vata me sakhāti.
     Tattha massukuttiyāti imāya massukiriyāya.
     Taṃ sutvā kāko dutiyaṃ gāthamāha
        parūḷhakacchanakhalomo       ahaṃ kamme subyāvaṭo
        cirassaṃ nahāpitaṃ laddhā     lomaṃ antamahārayīti.
     Tattha kamme subyāvaṭoti ahaṃ samma rājakamme subyāvaṭo
okāsaṃ alabhanto parūḷhakacchanakhalomo ahosinti vadati. Ahārayīti
ajja ahāresi.

---------------------------------------------------------------------------------------------
page116.
       Tato bodhisatto tatiyaṃ gāthamāha
        yaṃ nu lomaṃ ahāresi      dullabhaṃ laddhakappakaṃ
        atha kiñci hi te samma     kaṇṭhe kiṃnikilāyatīti.
     Tassattho yathā dullabhaṃ kappakaṃ labhitvā lomaṃ ahārāpesi
imaṃ pihayasi massukuttikāritaṃ kārayissāmi taṃ ahārāpaya atha
kiñci hi te vāyasa idaṃ kaṇṭhe kiṃnikilāyatīti.
     Tato kāko dve gāthā abhāsi
        manussasukhumālānaṃ         maṇi kaṇṭhesu lambati
        tesāhaṃ anusikkhāmi       mā tvaṃ maññe davā kataṃ.
        Sacepimaṃ pihayasi          massukuttiṃ sukāritaṃ
        kārayissāmi te samma     maṇiṃ cāpi dadāmi teti.
     Tattha maṇīti evarūpānaṃ manussānaṃ ekaṃ maṇiratanaṃ kaṇṭhesu
lambati. Tesāhanti tesaṃ ahaṃ. Mā tvaṃ maññeti tvaṃ pana etaṃ
mayā davā katanti mā maññi. Pihayasīti sace idaṃ mama sukataṃ
massukuttikaṃ icchasi.
      Taṃ sutvā bodhisatto chaṭṭhaṃ gāthamāha
        tvaññeva maṇinā channo    sukatāya ca massuyā
        āmanta kho taṃ gacchāmi    piyaṃ me tava dassananti.
     Tattha maṇināti maṇino. Ayameva vā pāṭho. Idaṃ vuttaṃ
hoti samma vāyasa tvaññeva imassa maṇino anucchaviko imissā
ca sukatāya massuyā mama pana tava dassanameva piyaṃ tasmā taṃ

---------------------------------------------------------------------------------------------
page117.
Āmantayitvā gacchāmīti.
     Evañca pana vatvā uppatitvā aññattha gato. Kāko
pana tattheva jīvitakkhayaṃ patto.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi saccapariyosāne lolabhikkhu anāgāmiphale patiṭṭhahi. Tadā
kāko lolabhikkhu ahosi pārāvato pana ahamevāti.
                     Maṇijātakaṃ dasamaṃ.
                   Khuraputtavaggo dutiyo.
     Iti jātakaṭṭhakathāya vīsatijātakapaṭimaṇḍitassa chakkanipātassattha-
vaṇṇanā nāma samattā. Maṇiharitagirigāmissa rañño ācariyassa
sampannasīlassa tipiṭakadharassa atthadhammesu kusalassa sāsanassa nāma
therassa sissesu ekasammatena upasampadā dvivassikena sattavassika-
kālato paṭṭhāya pabbajjāya onamitacittena pariyodātamānasena abhaya-
saṅgahassa rañño anuputtena buddhasāsane āraddhaviriyena aggañāṇa-
nāmakena upasampannena likkhitaṃ idaṃ pakaraṇaṃ catusattatādhike aṭṭhasata-
sakkarāje migasiramāse sukkapakkhe sattamīdivase vikāle dasamapadavāre
samattaṃ.
                  Chakkanipātajātakaṃ niṭṭhitaṃ.
                    ---------------

---------------------------------------------------------------------------------------------
page118.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page119.
                   Sattakanipātajātakaṭṭhakathā
                      kukkuvaggavaṇṇanā
                      -----------
                        kukkujātakaṃ
     diyaḍḍhakukkūti idaṃ satthā jetavane viharanto rājovādaṃ ārabbha
kathesi. Paccuppannavatthuṃ tesakuṇajātake āvībhavissati.
     Atīte bārāṇasiyaṃ brahmadatte rajjaṃ kārente bodhisatto tassa
atthadhammānusāsako amacco ahosi. Rājā agatigamane patiṭṭhāya
adhammena rajjaṃ kāresi janapadaṃ pīḷetvā dhanameva saṃharati.
Bodhisatto rājānaṃ ovaditukāmo ekaṃ upamaṃ upadhārento carati.
Rañño ca uyyāne vāsāgāraṃ vippkataṃ hoti aniṭṭhitacchadanaṃ.
Dārukaṇṇikaṃ āropetvā gopāṇasiyo pavesitamattā honti.
Rājā kīḷanatthāya uyyānaṃ gantvā tattha vicaritvā taṃ gehaṃ pavisitvā
olokento kaṇṇikamaṇḍalaṃ disvā attano uparipatanabhayena
nikkhamitvā bahi ṭhito puna oloketvā kiṃ nu kho nissāya kaṇṇikā
ṭhitā kiṃ nissāya gopāṇasiyoti cintetvā bodhisattaṃ pucchanto
paṭhamaṃ gāthamāha
                diyaḍḍhakukku udayena kaṇṇikā
                vidatthiyo aṭṭha parikkhipanti naṃ

---------------------------------------------------------------------------------------------
page120.
                Sā sīsapā sāramayā apheggukā
                kuhiṃ ṭhitā uparito na dhaṃsatīti.
     Tattha diyaḍḍhakukkūti diyaḍḍharatanāni. Udayenāti uccatarena.
Parikkhipanti nanti taṃ panetaṃ aṭṭha vidatthiyo parikkhipanti parikkhepato
aṭṭhavidatthippamāṇāti attho. Kuhiṃ ṭhitāti kattha patiṭṭhitā hutvā.
Na dhaṃsatīti na patati.
     Taṃ sutvā bodhisatto laddho dāni me rañño ovādanatthāya
upāyoti cintetvā imā gāthā āha
                yā tiṃsati sāramayā apheggukā
                parikiriya gopāṇasiyo samaṭṭhitā
                tāhi susaṅgahītā balasā ca pīḷitā
                samaṭṭhitā uparito na dhaṃsati.
                Evaṃpi mittehi daḷhehi paṇḍito
                abhejjarūpehi sucīhi mantibhi
                susaṅgahīto siriyā na dhaṃsati
                gopāṇasībhāravahāva kaṇṇikāti.
     Tattha yā tiṃsati sāramayāti yā etā sārarukkhamayā tiṃsati
gopāṇasiyo. Parikiriyāti parivāretvā. Samaṭṭhitāti samabhāgena
ṭhitā. Balasā ca pīḷitāti tāhi tāhi gopāṇasīhi balehi ca
pīḷitā suṭṭhu saṅgahitā ekābaddhā hutvā. Paṇḍitoti ñāṇasampanno
rājā. Sacīhīti sucisamācārehi kalyāṇamittehi. Mantibhīti mantakusalehi.

---------------------------------------------------------------------------------------------
page121.
Gopāṇasībhāravahāva kaṇṇikāti yathā gopāṇasīnaṃ bhāraṃ
vahamānā kaṇṇikā na dhaṃsati evaṃ rājāpi vuttappakārehi mantīhi
abhejjahadayehi susaṅgahito siritopi na dhaṃsati na patati na parihāyati.
     Rājā bodhisatte kathenteyeva attano kiriyaṃ sallakkhetvā
kaṇṇikāya asatiyā gopāṇasiyo na tiṭṭhanti gopāṇasīhi asaṅgahitā
kaṇṇikā na tiṭṭhati gopāṇasīsu bhijjantīsu kaṇṇikā patati evameva
adhammiko rājā attano mittāmacce ca balakāye ca brāhmaṇa-
gahapatike ca asaṅgaṇhanto tesu bhijjantesu tehi asaṅgahito issariyā
dhaṃsati raññā nāma dhammikena bhavitabbanti. Athassa tasmiṃ khaṇe
paṇṇākāratthāya mātuluṅgaṃ āhariṃsu. Rājā sahāya imaṃ mātuluṅgaṃ
khādāti bodhisattaṃ āha. Bodhisatto taṃ gahetvā mahārāja
imaṃ khādituṃ ajānantā tittakaṃpi karonti ambilaṃ jānantā paṇḍitā
tittakaṃ hāretvā ambilaṃ anīharitvā mātuluṅgarasaṃ anāsetvā pacchā
khādantīti rañño imāya upamāya dhanasaṃharaṇupāyaṃ dassento dve
gāthā abhāsi
                kharattacaṃ bellaṃ yathāpi satthavā
                anomasantopi karoti tittakaṃ
                samāharaṃ sādhukaroti patthavā
                asādhukayirā tanubandhamuddharaṃ.
                Evaṃ gāmanigamesu ca paṇḍito
                asāhasaṃ vajjadhanāni saṃharaṃ

---------------------------------------------------------------------------------------------
page122.
                Dhammānuvattī paṭipajjamāno
                phātiṃ kayirā aviheṭhayaṃ paranti.
     Tattha kharattacanti thaddhatacaṃ. Bellanti mātuluṅgaṃ. Bālantipi
pāṭho. Ayameva attho. Satthavāti satthakahattho. Anomasantoti
bahitacaṃ tanukampi atacchanto imaṃ phalaṃ tittakaṃ karoti. Samāharanti
samāharanto bahitacaṃ tacchanto anto ca ambilaṃ anīharanto sātaṃ
karoti. Patthavāpi rājānamālapati. Tanubandhamuddharanti tanukaṃ pana
tacaṃ uddharanto sabbaso tittakassa anapanītattā taṃ asādhumeva
kayirā. Evanti evaṃ paṇḍito rājāpi asāhasaṃ sāhasiyā
taṇhāya vasaṃ agacchanto agatigamanaṃ pahāya raṭṭhaṃ apīḷetvā upacikānaṃ
vammikavaḍḍhananiyāmena madhukarānaṃ reṇuṃ gahetvā madhukaraniyāmeneva
dhanaṃ haranto
          dānaṃ sīlaṃ pariccāgaṃ    ājjavaṃ maddavaṃ tapaṃ
          akkodhaṃ avihiṃsañca     khantī ca avirodhananti
imesaṃ dasannaṃ rājadhammānaṃ anuvattanena dhammānuvattī hutvā paṭi-
pajjamāno so attano ca paresañca phātiṃ vuḍḍhiṃ kareyya paraṃ
aviheṭhayantoyevāti.
      Rājā bodhisattena saddhiṃ mantentova pokkharaṇītīraṃ gantvā
tattha supupphitaṃ bālasuriyavaṇṇaṃ udakena anupalittaṃ padumaṃ disvā
āha sahāya imaṃ padumaṃ udake jātameva udakena alimpamānaṃ
ṭhitanti. Atha naṃ bodhisatto mahārāja raññāpi evarūpeneva

---------------------------------------------------------------------------------------------
page123.
Bhavitabbanti ovadanto gāthā āha
                odātamūlaṃ sucivārisambhavaṃ
                jātaṃ yathā pokkharaṇīsu ambujaṃ
                padumaṃ yathā agginibhāsiphālimaṃ
                na kadamo na rajo na vāri lippati.
                Evaṃpi vohārasuciṃ asāhasaṃ
                visuddhakammantamapetapāpakaṃ
                na limpati kammakilesa tādiso
                jātaṃ yathā pokkharaṇīsu ambujanti.
     Tattha odātamūlanti paṇḍaramūlaṃ. Ambujanti padumasseva
vevacanaṃ. Agginibhāsiphālimanti agginibhāsinā suriyena phālitaṃ vikasitanti
attho. Na kadamo na rajo na vāri lippatīti neva kaddamo na
rajo na udakaṃ limpati na makkhatīti attho. Limpaticceva vā
pāṭho. Bhummatthe vā etāni paccattāni. Etesu kaddamādīsu
na limpati na allīyatīti attho. Vohārasucinti porāṇehi dhammika-
rājūhi likkhāpetvā ṭhapite vinicchayavohāre suciṃ agatigamanaṃ pahāya
dhammena vinicchayakārakanti attho. Asāhasanti dhammikavinicchaye
ṭhitattāyeva sāhasikakiriyā rahitaṃ. Visuddhakammanti teneva asāhasikattena
visuddhakammantaṃ saccavādiṃ akkodhaṃ majjhattaṃ tulābhūtaṃ. Apetapāpakanti
apetapāpakammaṃ. Na limpati kammakilesāti taṃ rājānaṃ pāṇātipāto
adinnādānaṃ kāmesu micchācāro musāvādoti ayaṃ kammakileso na

---------------------------------------------------------------------------------------------
page124.
Allīyati. Kiṃkāraṇā. Tādiso jātaṃ yathā pokkharaṇīsu ambujanti.
Tādiso hi rājā yathā pokkharaṇīsu jātaṃ padumaṃ anupalittaṃ evaṃ
anupalitto nāma hoti mahārājāti.
     Rājā bodhisattassa ovāde ṭhatvā tato paṭṭhāya dhammena
rajjaṃ kārento dānādīni puññāni katvā saggaparāyano ahosi.
     Satthā imaṃ dhammadesanaṃ āharitvā jātakaṃ samodhānesi tadā
rājā ānando ahosi paṇḍitāmacco pana ahamevāti.
                     Kukkujātakaṃ paṭhamaṃ.
                       Manojajātakaṃ
     yathā cāpo ninnamatīti idaṃ satthā veḷuvane viharanto
vipakkhasevakaṃ bhikkhuṃ ārabbha kathesi. Vatthuṃ heṭṭhā mahiḷāmukhajātake
vitthāritameva. Tadā pana satthā na bhikkhave idāneva pubbepesa
vipakkhasevakoyevāti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
sīho hutvā sīhiyā saddhiṃ vasanto dve puttake labhi puttañca
dhītarañca. Puttassa manojoti nāmaṃ ahosi. So vayappatto
ekaṃ sīhapotikaṃ gaṇhi. Iti te pañca janā ahesuṃ. Manojo
vane mahisādayo vadhitvā maṃsaṃ āharitvā mātāpitaro ca bhaginiñca
pajāpatiñca posesi. So ekadivasaṃ gocarabhūmiyaṃ giriyaṃ nāma sigālaṃ
palāyituṃ appahontaṃ urena nipannaṃ disvā kiṃ sammāti pucchitvā

---------------------------------------------------------------------------------------------
page125.
Upaṭṭhātukāmomhi sāmīti vutte sādhu upaṭṭhahassūti taṃ gahetvā
attano vasanaṭṭhānaguhaṃ ānesi. Bodhisatto taṃ disvā tāta
manoja sigālā nāma dussīlā pāpadhammā akicce niyojenti mā
etaṃ attano santike karīti vārentopi nivāretuṃ nāsakkhi. Athekadisaṃ
sigālo assamaṃsaṃ khāditukāmo manojaṃ āha sāmi amhehi ṭhapetvā
assamaṃsaṃ aññaṃ akhāditapubbaṃ nāma natthi assaṃ gaṇhissāmāti.
Kahaṃ pana samma assoti. Bārāṇasiyaṃ nadītīreti. So tassa
vacanaṃ gahetvā tena saddhiṃ assānaṃ nadiyaṃ nahānavelāyaṃ gantvā ekaṃ
assaṃ gahetvā piṭṭhiyaṃ āropetvā sīhavegena attano guhādvārameva
āgato. Athassa pitā assamaṃsaṃ khāditvā tāta assā nāma rājattā 1-
rājāno ca anekamāyā kusalehi dhanuggahehi vijjhāpenti assamaṃsaṃ
khādanasīhā nāma dīghāyukā na honti ito paṭṭhāya mā assaṃ
gaṇhīti āha. So pitu vacanaṃ akatvā gaṇhateva. Sīho
assaṃ gaṇhātīti sutvā rājā antonagareyeva assānaṃ pokkharaṇiṃ
kāresi. Tatopi āgantvā gaṇhiyeva. Rājā assasālā
kāretvā antosālāyameva tiṇodakaṃ dāpesi. Sīho pākāramatthakena
gantvā antosālatopi gaṇhiyeva. Rājā ekaṃ akkhaṇavedhiṃ
dhanuggahaṃ pakkosāpetvā sakkhissasi tāta sīhaṃ vijjhitunti āha.
So sakkhissāmīti pākāraṃ nissāya sīhassāgamanamagge aṭṭakaṃ
kāretvā aṭṭhāsi. Sīho āgantvā bahisusāne sigālaṃ ṭhapetvā
@Footnote: 1 rājabhogātipi pāṭho.

---------------------------------------------------------------------------------------------
page126.
Assaggahaṇatthāya nagaraṃ pakkhandi. Dhanuggahopi āgamanakāle
atitikhiṇavegoti sīhaṃ avijjhitvā assaṃ gahetvā gamanakāle garubhāratāya
olīnavegaṃ sīhaṃ tikhiṇena nārāvena pacchābhāge vijjhi. Nārāvo
puratthimabhāgena nikkhamitvā ākāse pakkhandi. Sīho viddhomhīti
viravi. Dhanuggaho naṃ vijjhitvā asaniṃ viya jiyaṃ pothesi. Sīhassa
ca jiyāya ca sigālo saddaṃ sutvā sahāyo me dhanuggahena vijjhitvā
mārito bhavissati matakehi saddhiṃ vissāso nāma natthi idāni
mama pakatiyā vasanaṭṭhānameva gamissāmīti attanāva saddhiṃ sallapanto
dve gāthā abhāsi
         yathā cāpo ninnamati     jiyā cāpi nikujjati
         haññate nūna manojo     migarājā sakhā mama.
         Handa dāni vanaṃ tāṇaṃ     pakkamāmi yathāsukhaṃ
         netādisā sakhā honti   labbhā me jīvato sakhāti.
     Tattha yathāti yena kāraṇena cāpo ninnamati. Haññate
nūnāti nūna haññati. Netādisāti evarūpā matakā sahāyā nāma
na honti. Labbhāti jīvato mama sahāyo nāma sakkā laddhuṃ.
     Sīhopi ekavegeneva gantvā assaṃ guhādvāre pātetvā
sayaṃ maritvā patati. Athassa ñātakā nikkhamitvā taṃ lohitamakkhitaṃ
pahāramujehi paggharitalohitaṃ pāpajanasevitāya jīvitakkhayaṃ pattaṃ addasaṃsu.
Disvānassa mātā pitā bhaginī pajāpati paṭipāṭiyā catasso gāthā
abhāsiṃsu

---------------------------------------------------------------------------------------------
page127.
         Na pāpajanasaṃsevī        accantaṃ sukhamedhati
         manojaṃ passa semānaṃ     giriyassānusāsanī.
         Na pāpasampavaṅkena      mātā puttena nandati
         manojaṃ passa semānaṃ     acchantaṃ samhi lohite.
         Evamāpajjate poso    pāpiyo ca nigacchati
         yo ve hitānaṃ janānaṃ    na karoti atthadassinaṃ.
                Evañca so hoti tatova pāpiyo
                yo uttamo adhamajanūpasevī
                passuttamaṃ adhamajanūpaseviṃ
                migādhipaṃ saravaraveganīdhutanti.
     Tattha accantaṃ sukhamedhatīti na ciraṃ sukhaṃ labhati. Giriyassā-
nusāsanīti ayaṃ evarūpā giriyassānusāsanīti garahanto āha.
Pāpasampavaṅkenāti pāpasahāyena. Acchantanti nimuggaṃ. Pāpiyo
ca nigacchatīti pāpakañca vindati. Hitānanti atthakāmānaṃ.
Atthadassinanti anāgataṃ atthaṃ passantānaṃ. Pāpiyoti pāpataro.
Adhamajanūpasevīti adhamajanaṃ upasevati. Uttamanti sarīrabalena jeṭṭhakaṃ.
     Pacchimā abhisambuddhagāthā abhāsi
                nihīyati puriso nihīnasevī
                na ca hāyetha kadāci tulyasevī
                seṭṭhamupagamaṃ udeti khippaṃ
                tasmā attano uttaraṃ bhajethāti.

---------------------------------------------------------------------------------------------
page128.
     Tattha nihīyatīti bhikkhave hīnasevī nāma manojasīho viya nihīyati
parihāyati vināsaṃ pāpuṇāti. Tulyasevīti sīlādīhi attanā sadisaṃ
sevamāno na hāyati vuḍḍhiyeva panassa hoti. Seṭṭhamupagamanti
sīlādīhi uttaritaraṃyeva upagacchantoyeva. Udeti khippanti sīghameva
sīlādīhi guṇehi upagacchati.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi saccapariyosāne vipakkhasevako bhikkhu sotāpattiphale
patiṭṭhahi. Tadā sigālo devadatto ahosi manojo vipakkhavesako
bhaginī uppalavaṇṇā bhariyā khemā bhikkhunī mātā rāhulamātā
pitā pana ahamevāti.
                    Manojajātakaṃ dutiyaṃ.
                        Sutanajātakaṃ
     rājā te bhattanti idaṃ satthā jetavane viharanto mātuposaka-
bhikkhuṃ ārabbha kathesi. Vatthuṃ sāmajātake āvībhavissati. Idha pana
     atīte bārāṇasiyaṃ brahmadatte rajjaṃ kārente bodhisatto
duggatagahapatikule nibbatti. Sutanotissa nāmaṃ akaṃsu. So
vayappatto bhatiṃ katvā mātāpitaro posetvā pitari kālakate
mātaraṃ poseti. Tasmiṃ pana kāle bārāṇasīrājā migacittako
ahosi. So ekadivasaṃ mahantena parivārena yojanamattaṃ araññaṃ
pavisitvā yassa ṭhitaṭṭhānena migo palāyati so imaṃ nāma

---------------------------------------------------------------------------------------------
page129.
Jinnoti sabbesaṃ ārocāpesi. Amaccā rañño dhuvamaggaṭṭhāne
koṭṭhakaṃ chādetvā adaṃsu. Manussehi migānaṃ vasanaṭṭhānāni
parivāretvā khaṇḍadaṇḍehi uṭṭhāpitesu migesu eko eṇimigo rañño
ṭhitaṭṭhānaṃ paṭipajji. Rājā taṃ vijjhissāmīti saraṃ khipi.
Uggahitamāyo pana migo saraṃ mahāphāsukābhimukhaṃ āgacchantaṃ ñatvā
parivattetvā sarena viddho viya hutvā pati. Rājā migo me
viddhoti gahaṇatthāya dhāvi. Migo uṭṭhāya vātavegena palāyi.
Amaccādayo rājānaṃ avahasiṃsu. So migaṃ anubandhitvā kilamitakāle
khaggena dvidhā chinditvā ekasmiṃ daṇḍake laggetvā kājaṃ vadanto
viya āgacchanto thokaṃ vissamissāmīti maggasamīpe ṭhitaṃ vaṭṭarukkhaṃ
apagantvā nipajjitvā niddaṃ okkami. Tasmiṃ pana vaṭṭarukkhe
nibbatto maggadevo nāma yakkho tattha paviṭṭhe vessavaṇassa
santikā khādituṃ labhi. So rājānaṃ uṭṭhāya gacchantaṃ tiṭṭhatu
tiṭṭhatu bhakkhosi meti hatthe gaṇhi. Tvaṃ ko nāmāti. Ahaṃ
idha nibbattayakkho imaṃ ṭhānaṃ paviṭṭhe khādituṃ labhāmīti. Rājā
satiṃ upaṭṭhapetvā kiṃ ajjeva khādissasi nibaddhaṃ khādissasīti
pucchi. Labhanto nibaddhaṃ khādissāmīti. Ajja imaṃ migaṃ khāditvā
maṃ vissajjehi ahaṃ te sve paṭṭhāya ekāya bhattapāṭiyā saddhiṃ
ekaṃ manussaṃ pesissāmīti. Tenahi appamatto hohi apesitadivase
tameva khādissāmīti. Ahaṃ bārāṇasīrājā mayhaṃ avijjamānakannāma

---------------------------------------------------------------------------------------------
page130.
Natthīti. Yakkho paṭiññaṃ gahetvā taṃ vissajjesi. So nagaraṃ
pavisitvā tamatthaṃ ekassa atthacarakassa amaccassa kathetvā idāni
kiṃ kātabbanti pucchi. Divasaparicchedo kato devāti. Na katoti.
Ayuttaṃ vo kataṃ evaṃ santepi mā cintayittha bahū bandhanāgāresu
manussāti. Tenahi tvaṃ etaṃ kammaṃ kara mayhaṃ jīvitaṃ dehīti.
Amacco sādhūti sampaṭicchitvā devasikaṃ bandhanāgārato manussaṃ
nīharitvā bhattapāṭiṃ gāhāpetvā kiñci ajānāpetvāva yakkhassa
pesesi. Yakkho bhattaṃ bhuñjitvā manussaṃ khādati. Aparabhāge
bandhanāgārāni nimmanussāni jātāni. Rājā bhattahārakaṃ alabhanto
maraṇabhayena kampi. Atha naṃ amacco assāsetvā deva jīvitāsāto
dhanāsā balavatarā hatthikkhandhe sahassabhaṇḍikaṃ ṭhapetvā ko imaṃ
dhanaṃ gahetvā yakkhassa bhattaṃ ādāya gamissatīti bheriñcārāpessāmāti
vatvā tathā kāresi. Atha taṃ sutvā bodhisatto cintesi ahaṃ
bhatiyā māsakaḍḍhamāsakaṃ saṃharitvā kicchena mātaraṃ posesiṃ imaṃ
dhanaṃ gahetvā mātuyā datvā yakkhassa santikaṃ gamissāmi sace
yakkhassa dametuṃ sakkhissāmi iccetaṃ kusalaṃ no ce sakkhissāmi
mātā me sukhaṃ jīvissatīti. So sanniṭṭhānaṃ katvā etamatthaṃ
mātu ārocetvā alaṃ tāta na mamattho dhanenāti dve vāre
paṭikkhiṃpito tatiyavāre anāpucchāva āharatha bho sahassaṃ ahaṃ
bhattaṃ harissāmīti sahassaṃ gahetvā mātuyā datvā amma mā
cintayi ahaṃ yakkhaṃ dametvā mahājanassa sotthiṃ katvā ajjeva

---------------------------------------------------------------------------------------------
page131.
Tava assunā kilinnamukhaṃ hasāpento āgamissāmīti mātaraṃ vanditvā
assāsetvā rājapurisehi saddhiṃ rañño santikaṃ gantvā vanditvā
aṭṭhāsi. Tato raññā tāta tvaṃ bhattaṃ harissasīti vutte
āma devāti āha. Kiṃ te laddhuṃ vaṭṭatīti. Tumhākaṃ
suvaṇṇapādukā devāti. Kiṃkāraṇāti. Deva so yakkho attano
rukkhamūle bhūmiyaṃ ṭhitake khādituṃ labhati ahaṃ etassa santakāya
bhūmiyā aṭhatvā pādukāsu ṭhassāmīti. Aññaṃ kiṃ laddhuṃ vaṭṭatīti.
Chattaṃ devāti. Idaṃ kimatthāyāti. Deva ayaṃ yakkho attano
rukkhacchāyāya ṭhite khādituṃ labhati ahaṃ rukkhacchāyāya aṭhatvā
chattacchāyāya ṭhassāmīti. Aññaṃ kiṃ laddhuṃ vaṭṭatīti. Tumhākaṃ
khaggaṃ devāti. Iminā ko atthoti. Deva yakkhā manussāpi
khaggassa ca bhāyantiyevāti. Aññaṃ kiṃ laddhuṃ vaṭṭatīti. Tumhākaṃ
suvaṇṇapāṭiṃ pūretvā tumhākaṃ bhojanabhattaṃ devāti. Kiṃkāraṇā
tātāti. Deva mādisassa nāma paṇḍitapurisassa mattikapāṭiyā lūkhabhojanaṃ
harituṃ ananucchavikanti. Sādhu tātāti rājā sabbaṃ dāpetvā
tassa veyyāvaccakare paṭipādesi. Bodhisatto mahārāja mā
bhāyittha ajjāhaṃ yakkhaṃ dametvā tumhākaṃ sotthiṃ katvā āgamissāmīti
rājānaṃ vanditvā upakaraṇāni gāhāpetvā tattha gantvā rukkhassa
avidūre manusse ṭhapetvā suvaṇṇapādukā ārūhitvā khaggaṃ sannahitvā
setacchattaṃ matthake katvā kāñcanapāṭiyā bhattaṃ gahetvā yakkhassa
santikaṃ pāyāsi. Yakkho maggaṃ olokento taṃ disvā ayaṃ

---------------------------------------------------------------------------------------------
page132.
Puriso na aññesu divasesu āgamananiyāmena eti kiṃ nu kho
kāraṇanti cintesi. Bodhisatto rukkhasamīpaṃ gantvā asituṇḍena
bhattapāṭiṃ antochāyāya karitvā chāyante ṭhitova paṭhamaṃ gāthamāha
         rājā te bhattaṃ pāhesi    sucimaṃsūpasecanaṃ
         maghadevasmiṃ adhivatthe       ehi nikkhama bhuñjasūti.
     Tattha pāhesīti pahiṇi. Maghadevasmiṃ adhivattheti maghadevoti
vaṭṭarukkho vuccati tasmiṃ adhivattheti devataṃ ālapati.
     Taṃ sutvā yakkho imaṃ purisaṃ vañcetvā antochāyāya paviṭṭhaṃ
khādissāmīti cintetvā dutiyaṃ gāthamāha
         ehi māṇava orohi        bhikkhamādāya sūpitaṃ
         tvañca māṇava bhakkhosi       ubho bhakkhā bhavissathāti.
     Tattha bhikkhanti mama nibaddhabhikkhaṃ. Sūpitanti sūpasampannaṃ.
     Tato bodhisatto dve gāthā abhāsi
         appakena tuvaṃ yakkha         thūlamatthaṃ jahissasi
         bhikkhante nāharissanti       janā maraṇasaṅkino.
                Laddhāyaṃ yakkha tava niccabhikkhaṃ
                suciṃ paṇītaṃ rasasādhupetaṃ
                bhikkhañca te āhariyo naro idha
                sudullabho hohiti khādite mayīti.
     Tattha thūlamatthanti appakena kāraṇena mahantaṃ atthaṃ jahissasīti
dasseti. Nāharissantīti ito paṭṭhāya maraṇasaṅkino hutvā na

---------------------------------------------------------------------------------------------
page133.
Āharissanti atha tvaṃ milātasākho viya rukkho nirāhāro dubbalo
bhavissasīti. Laddhāyanti laddhaṃ ayaṃ laddhāgamanaṃ. Idaṃ vuttaṃ hoti
sace tuvaṃ samma yakkha yamahaṃ ajja āhariṃ idaṃ tava bhikkhaṃ suciṃ
paṇītaṃ uttamarasena upetaṃ laddhāgamanaṃ devasikaṃ te āgacchissati.
Āhariyoti āharaṇiko. Idaṃ vuttaṃ hoti sace tvaṃ idaṃ bhikkhaṃ
gahetvā āgataṃ maṃ bhakkhissasi athevaṃ mayi bhakkhite bhikkhañca te
āharaṇiko añño naro idha sudullabho bhavissati. Kiṃkāraṇā.
Mādiso bārāṇasiyaṃ añño paṇḍitamanusso natthi mayi pana khādite
sutano nāma yakkhena khādito aññassa kassaci na so lajjissatīti
bhattāharaṇakaṃ na labhissasi atha te ito paṭṭhāya bhojanaṃ dullabhaṃ
bhavissati amhākaṃpi rājānaṃ gaṇhituṃ na labhissasi kasmā rukkhato
bahi ṭhānena sace panimaṃ bhattaṃ bhuñjitvā maṃ pahiṇissasi ahaṃ
te rañño kathetvā nibaddhabhattaṃ pesessāmi attānaṃpi te khādituṃ
na dassāmi ahaṃ hi tava santake ṭhāne na ṭhassāmi pādukāsu
ṭhassāmi rukkhacchāyāyapi te na ṭhassāmi attano chattacchāyāyameva
ṭhassāmi sace pana mayā saddhiṃ virujjhissasi khaggena taṃ dvidhā
chindissāmi ahaṃ hi ajja etadatthameva āgamanasajjo hutvā
āgato. Evaṃ kira taṃ mahāsatto santajjesi.
     Yakkho yuttarūpaṃ māṇavo bhaṇīti sallakkhetvā pasannacitto
dve gāthā abhāsi

---------------------------------------------------------------------------------------------
page134.
       Mameva sutana attho       yathā bhāsasi māṇava
       mayā tvaṃ samanuññāto     sotthiṃ passāhi mātaraṃ.
       Khaggaṃ chattañca pāṭiñca     gacchevādāya māṇava
       sotthiṃ passatu te mātā   tvañca passāhi mātaranti.
     Tattha sutanāti bodhisattaṃ ālapati. Yathā bhāsasīti yathā
tvaṃ bhāsasi tathā yo esa tayā bhāsito attho esa mamevattho
mayhaññeva vaḍḍhati.
     Yakkhassa kathaṃ sutvā bodhisatto mama kammaṃ nipphannaṃ damito
me yakkho bahuñca dhanaṃ laddhaṃ rañño ca vacanaṃ katanti tuṭṭhacitto
yakkhassa anumodanaṃ karonto osānagāthamāha
       evaṃ yakkha sukhī hohi      saha sabbehi ñātibhi
       dhanañca me adhigataṃ        rañño ca vacanaṃ katanti.
Vatvā ca pana yakkhaṃ āmantetvā samma tvaṃ pubbe akusalakammaṃ
katvā kakkhalo pharuso paresaṃ maṃsalohitabhakkho hutvā nibbatto
ito paṭṭhāya pāṇātipātādīni mā karīti sīle ānisaṃsaṃ dussīle
ādīnavaṃ kathetvā yakkhaṃ pañcasu sīlesu patiṭṭhāpetvā kinte
araññavāsena ehi nagaradvāre taṃ nisīdāpetvā aggabhattādilābhiṃ
karomīti yakkhena saddhiṃ nikkhamitvā khaggādīni yakkhameva gāhāpetvā
bārāṇasiṃ agamāsi. Sutano māṇavo yakkhaṃ gahetvā etīti rañño
ārocesuṃ. Rājā amaccaggaṇaparivuto bodhisattassa paccuggamanaṃ
katvā yakkhaṃ nagaradvāre nisīdāpetvā aggabhattādilābhiṃ naṃ katvā

---------------------------------------------------------------------------------------------
page135.
Nagaraṃ pavisitvā bheriñcārāpetvā nāgare sannipātetvā bodhisattassa
guṇaṃ kathetvā senāpatiṭṭhānaṃ adāsi sayañca bodhisattassa ovāde
ṭhatvā dānādīni puññāni katvā saggaparāyano ahosi.
     Satthā imaṃ dhammadesanaṃ āharitvā saccāni pakāsetvā
jātakaṃ samodhānesi saccapariyosāne mātuposakabhikkhu sotāpattiphale
patiṭṭhahi. Tadā yakkho aṅgulimālo ahosi rājā ānando
māṇavo pana ahamevāti.
                     Sutanajātakaṃ tatiyaṃ.
                        Gijjhajātakaṃ
     te kathaṃ nu karissantīti idaṃ satthā jetavane viharanto mātu-
posakabhikkhuṃ ārabbha kathesi. Vatthuṃ sāmajātake āvībhavissati.
     Atīte bārāṇasiyaṃ brahmadatte rajjaṃ kārente bodhisatto
gijjhayoniyaṃ nibbattitvā vayappatto vuḍḍhe parihīnacakkhuke mātāpitaro
gijjhaguhāyaṃ ṭhapetvā gomaṃsādīni āharitvā posesi. Tasmiṃ kāle
bārāṇasiyaṃ susāne eko nesādo aniyamitvā gijjhānaṃ pāse
oḍesi. Athekadivasaṃ bodhisatto gomaṃsaṃ pariyesanto susānaṃ paviṭṭho
pādena pāse bajjhitvā attānaṃ na cintesi vuḍḍhe pana
mātāpitaro anussaritvā kathaṃ nu kho me mātāpitaro yāpessanti
mama bandhabhāvaṃpi ajānantā anāthā nippaccayā pabbataguhāyameva
sussitvā marissanti maññeti vilapanto paṭhamaṃ gāthamāha

---------------------------------------------------------------------------------------------
page136.
            Te kathaṃ nu karissanti         vuḍḍhā giridarīsayā
            ahaṃ bandhosmi pāsena        nilīyassa vasaṃ gatoti.
     Tattha nilīyassāti evaṃnāmakassa nesādaputtassa.
     Nesādaputto tassa paridevitaṃ sutvā āha
            kiṃ gijjha paridevesi          kā nu te paridevanā
            na me suto vā diṭṭho vā    bhāsanto mānusiṃ dijo.
            Bharāmi mātāpitaro          vuḍḍhe giridarīsaye
            te kathannu karissanti         ahaṃ vasaṃ gato tava.
            Yannu gijjho yojanasataṃ        kuṇapāni apekkhati
            kasmā jālañca pāsañca       āsajjāpi na bujjhasīti.
            Yadā parābhavo hoti         poso jīvitasaṅkhayo
            atha jālañca pāsañca         āsajjāpi na bujjhatīti.
            Bharassu mātāpitaro          vuḍḍhe giridarīsaye
            mayā tvaṃ samanuññāto        sotthiṃ passāhi ñātake.
            Evaṃ luddhaka nandassu         saha sabbehi ñātibhi
            bharissaṃ mātāpitaro          vuḍḍhe giridarīsayeti.
Nesādaputtena dutiyā gijjhena tatiyā iti imā gāthā paṭipāṭiyā
vuttā.
     Tattha yannūti yaṃ nu etaṃ loke kathīyati. Gijjho yojanasataṃ
kuṇapāni apekkhatīti yojanasataṃ atikkamma ṭhitāni kuṇapāni passati
taṃ yadi kathaṃ atha kasmā tvaṃ imaṃ jālañca pāsañca āsajjāpi

---------------------------------------------------------------------------------------------
page137.
Na bujjhasi santikaṃ āgantvāpi na jānāsīti. Parābhavoti vināso.
Bharassūti idaṃ so bodhisattassa dhammakathaṃ sutvā paṇḍito gijjharājā
paridevanto na attano paridevati mātāpitūnaṃ paridevati nāyaṃ
māretuṃ yuttoti tassa tussitvā āha vatvā ca pana piyacittena
muducittena pāsaṃ mocesi.
     Athassa bodhisatto maraṇadukkhato mutto sukhito anumodanaṃ
karonto osānagāthaṃpi vatvā mukhapūraṃ maṃsaṃ ādāya gantvā mātāpitūnaṃ
adāsi.
     Satthā imaṃ dhammadesanaṃ āharitvā saccāni pakāsetvā
jātakaṃ samodhānesi saccapariyosāne mātuposakabhikkhu sotāpattiphale
patiṭṭhahi. Tadā nesādaputto channo ahosi mātāpitaro mahā-
rājakulāni ahesuṃ gijjharājā pana ahamevāti.
                    Gijjhajātakaṃ catutthaṃ.
                      Dabbapupphajātakaṃ
     anutīracārī bhaddanteti idaṃ satthā jetavane viharanto upanandaṃ
sakyaputtaṃ ārabbha kathesi.
     So hi sāsane pabbajitvā appicchādiguṇe pahāya mahātaṇho
ahosi. Vassūpanāyikāya dve tayo vihāre pariggahetvā ekasmiṃ
chattaṃ vā upāhanaṃ vā ekasmiṃ kattarayaṭṭhiṃ vā udakatumbaṃ vā

---------------------------------------------------------------------------------------------
page138.
Ṭhapetvā ekasmiṃ sayaṃ vasati. So ekasmiṃ janapadavihāre vassaṃ
upagantvā bhikkhunā nāma appicchena bhavitabbanti ākāse candaṃ
uṭṭhāpento viya bhikkhūnaṃ paccayasantosadīpakaṃ ariyavaṃsapaṭipadaṃ kathesi.
Taṃ sutvā bhikkhū manāpāni pattacīvarāni chaḍḍetvā mattikapattāni
ceva paṃsukūlacīvarāni ca gaṇhiṃsu. So tāni attano vasanaṭṭhāne
ṭhapetvā vutthavasso pavāretvā yānakaṃ pūretvā jetavanaṃ gacchanto
antarāmagge ekassa araññikavihārassa piṭṭhibhāge pāde valliyā
palibuddhā addhā ettha kiñci laddhabbaṃ bhavissatīti taṃ vihāraṃ
pāvisi. Tattha dve mahallakā bhikkhū vassaṃ upagacchiṃsu. Te
dve ca thūlasāṭake ekañca sukhumaṃ kambalaṃ labhitvā bhājetuṃ asakkontā
taṃ disvā thero no bhājetvā dassatīti tuṭṭhacittā mayaṃ
bhante imaṃ vassāvāsikaṃ bhājetuṃ na sakkoma imaṃ no nissāya
vivādo hoti idaṃ amhākaṃ bhājetvā dethāti āhaṃsu. So
sādhu bhājessāmīti dve thūlasāṭake dvinnaṃ bhājetvā ayaṃ amhākaṃ
vinayadharānaṃ pāpuṇātīti kambalaṃ gahetvā pakkāmi. Tepi therā
kambale sālayā teneva saddhiṃ jetavanaṃ gantvā vinayadharānaṃ bhikkhūnaṃ
etamatthaṃ ārocetvā labbhati nu kho bhante vinayadharānaṃ evaṃ
vilopaṃ khāditunti āhaṃsu. Bhikkhū upanandattherena ābhataṃ patta-
cīvararāsiṃ disvā mahāpuññosi tvaṃ āvuso bahuṃ te pattacīvaraṃ
laddhanti vadiṃsu. So kuto me āvuso puññaṃ iminā me
upāyena idaṃ laddhanti sabbaṃ kathesi. Bhikkhū dhammasabhāyaṃ kathaṃ

---------------------------------------------------------------------------------------------
page139.
Samuṭṭhāpesuṃ āvuso upanando sakyaputto mahātaṇho
mahālobhoti. Satthā āgantvā kāya nuttha bhikkhave etarahi kathāya
sannisinnāti pucchitvā imāya nāmāti vutte na bhikkhave
upanandena paṭipadāya anucchavikaṃ kataṃ parassa paṭipadaṃ kathentena nāma
bhikkhunā paṭhamaṃ attano anucchavikaṃ katvā pacchā paro ovaditabboti
          attānameva paṭhamaṃ      paṭirūpe nivesaye
          athaññamanusāseyya      na kilisseyya paṇḍitoti
imāya dhammapade gāthāya dhammaṃ desetvā na bhikkhave upanando
idāneva pubbepesa mahālobhova na ca pana idāneva pubbepesa
imesaṃ santakaṃ vilumpiyevāti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
nadītīre rukkhadevatā ahosi. Tadā eko sigālo māyāviṃ nāma
bhariyaṃ gahetvā nadītīre ekasmiṃ ṭhāne vasi. Athekadivasaṃ sigālī
sigālaṃ āha dohaḷo me sāmi uppanno allarohitamacchaṃ khādituṃ
icchāmīti. Sigālo appossukkā hohi āharissāmi teti
nadītīre caranto valliyā pāde palibuddho anutīrameva agamāsi.
Tasmiṃ khaṇe gambhīracārī ca anutīracārī cāti dve uddā macche
pariyesantā tīre aṭṭhaṃsu. Tesu gambhīracārī mahantaṃ rohitamacchaṃ
disvā vegena udakaṃ pavisitvā taṃ naṅguṭṭhe gaṇhi. Balavā maccho
parikaḍḍhanto pāyāsi. So gambhīracāriuddo mahāmaccho ubhinnaṃpi

---------------------------------------------------------------------------------------------
page140.
No pahossati ehi me sahāyo hohīti itarena saddhiṃ sallapanto
paṭhamaṃ gāthamāha
         anutīracārī bhaddante      sahāyamanudhāva maṃ
         mahā me gahito maccho    so maṃ harati vegasāti.
     Tattha sahāyamanudhāva manti sahāya anudhāva maṃ. Sandhivasena
makāro vutto idaṃ vuttaṃ hoti yathāhaṃ iminā macchena na
saṃharāmi evaṃ maṃ naṅguṭṭhakkhaṇḍaṃ gahetvā tvaṃ anudhāvāti.
     Taṃ sutvā itaro dutiyaṃ gāthamāha
         gambhīracārī bhaddante      daḷhaṃ gaṇhāhi thāmasā
         ahaṃ taṃ uddharissāmi       supaṇṇo uragammivāti.
     Tattha thāmasāti thāmena. Uddharissāmīti nīharissāmi.
Supaṇṇo uragammivāti garuḷo sappaṃ viya.
     Atha dvepi te ekato hutvā rohitamacchaṃ nīharitvā thale
ṭhapetvā māretvā bhājehi tvaṃ bhājehīti kalahaṃ katvā bhājetuṃ
asakkontā ṭhapetvā nisīdiṃsu. Tasmiṃ khaṇe sigālo taṃ ṭhānaṃ
anuppatto. Te taṃ disvā ubhopi paccuggamanaṃ katvā ayaṃ
samma dabbapuppha maccho amhehi ekato hutvā gahito taṃ no
bhājetuṃ asakkontānaṃ vivādo uppanno samakaṃ no bhājetvā dehīti
tatiyaṃ gāthamāhaṃsu
         vivādo no samuppanno    dabbapuppha suṇohi me
         samehi medhagaṃ samma       vivādo vūpasammatūti.

---------------------------------------------------------------------------------------------
page141.
     Tattha dabbapupphāti dabbapupphasamānavaṇṇatāya taṃ ālapanti.
Medhaganti kalahaṃ.
     Tesaṃ kathaṃ sutvā sigālo attano balaṃ dīpento imaṃ gāthamāha
          dhammaṭṭhohaṃ pure āsiṃ     bahuaṭṭaṃva tīritaṃ
          samehi medhagaṃ samma       vivādo vūpasammatūti.
     Imaṃ gāthaṃ vatvā bhājento imaṃ gāthamāha
          anutīracārī naṅguṭṭhaṃ       sīsaṃ gambhīracārino
          accāyaṃ majjhimo khaṇḍo    dhammaṭṭhassa bhavissatīti.
     Tattha paṭhamagāthāya ayamattho ahaṃ pubbe rājūnaṃ vinicchayāmacco
āsiṃ tena mayā vinicchaye nisīditvā bahuaṭṭaṃva tīritanti tesaṃ
tesaṃ brāhmaṇagahapatikādīnaṃ bahuaṭṭā tīritā vinicchitā svāhaṃ
tumhādisānaṃ samajātikānaṃ catuppadānaṃ aṭṭaṃ tīretuṃ kinna sakkhissāmi
ahaṃ vo samemi medhagaṃ samma maṃ nissāya tumhākaṃ vivādo
vūpasammatu upasammatūti. Evañca pana vatvā macchaṃ tayo koṭṭhāse
katvā anutīracārika tvaṃ naṅguṭṭhaṃ gaṇha sīsaṃ gambhīracārino hotu
accāyaṃ majjhimo khaṇḍoti api ca ayaṃ majjhimo koṭṭhāso.
Athavā accāti aticca ime dve koṭṭhāse atikkamitvā ṭhito
ayaṃ majjhimo khaṇḍo dhammaṭṭhassa vinicchayasāmikassa mayhaṃ bhavissati.
     Evaṃ taṃ macchaṃ vibhajitvā tumhe kalahaṃ akatvā naṅguṭṭhañca
sīsañca khādathāti vatvā majjhimakkhaṇḍaṃ mukhena ḍaṃsitvā tesaṃ passantā-
naññeva pāyāsi. Te sahassaparājitā viya dummukhā nisīditvā

---------------------------------------------------------------------------------------------
page142.
Chaṭṭhaṃ gāthamāhaṃsu
          ciraṃpi bhakkho abhavissa       sace na vivademase
          asīsakaṃ anaṅguṭṭhaṃ          sigālo harati rohitanti.
   Tattha ciraṃpīti dve tayo divase sandhāya vuttaṃ.
     Sigālopi ajja bhariyaṃ rohitamacchaṃ khādāpessāmīti tuṭṭhacitto
tassā santikaṃ āgami. Sā taṃ āgacchantaṃ disvā abhinandamānā
imaṃ gāthamāha
          yathāpi rājā nandeyya     rajjaṃ laddhāna khattiyo
          evāhamajja nandāmi       disvā puṇṇamukhaṃ patinti.
Imaṃ gāthaṃ vatvā adhigamupāyaṃ pucchantī imaṃ gāthamāha
          kathannu thalajo santo        udake macchaṃ parāmasi
          puṭṭho me samma akkhāhi     kathaṃ adhigataṃ tayāti.
     Tattha kathannūti khāda bhaddeti macchakkhaṇḍe purato ṭhapite
kathaṃ nu tvaṃ thalajo samāno udake macchaṃ gaṇhīti pucchi.
     Sigālo tassā adhigamupāyaṃ ācikkhanto anantaraṃ gāthamāha
          vivādena kisā honti       vivādena dhanakkhayā
          jinā uddā vivādena       bhuñja māyāvi rohitanti.
     Tattha vivādena kisā hontīti bhadde ime sattā vivādaṃ
karontā vivādaṃ nissāya kisā appamaṃsalohitā honti. Vivādena
dhanakkhayāti hiraññasuvaṇṇādīnaṃ dhanānaṃ khayāpi vivādeneva honti.
Dvīsupi vivadantesu eko parājito parājitattā dhanakkhayaṃ pāpuṇāti

---------------------------------------------------------------------------------------------
page143.
Itaro jayabhāgadānena. Jinā uddāti dve uddā vivādeneva
imaṃ macchaṃ jinā tasmā tvaṃ mayā ābhatassa uppattiṃ mā puccha
kevalaṃ imaṃ bhuñja māyāvi rohitanti.
     Itarā abhisambuddhagāthā
          evameva manussesu         vivādo yattha jāyati
          dhammaṭṭhamatidhāvanti          so hi nesaṃ vināyako
          dhanāpi tattha jīyanti         rājakoso pavaḍḍhatīti.
     Tattha evamevāti bhikkhave yathā ete uddā jinā evameva
manussesupi yasmiṃ ṭhāne vivādo jāyati tattha manussā dhammaṭṭhaṃ
atidhāvanti vinicchayasāmikaṃ upasaṅkamanti. Kiṃkāraṇā. So hi
nesaṃ vināyako tesaṃ vivādāpannānaṃ vivādavūpasamakoti attho.
Dhanāpi tatthāti tattha te vivādāpannā dhanatopi jīyanti attano
santakā parihāyanti daṇḍena ceva jayabhāgaggahaṇena ca rājakoso
pavaḍḍhatīti attho.
     Satthā imaṃ dhammadesanaṃ āharitvā jātakaṃ samodhānesi tadā
sigālo upanando ahosi dve uddā dve mahallakā tassa
kāraṇassa paccakkhakārikā rukkhadevatā pana ahamevāti.
                   Dabbapupphajātakaṃ pañcamaṃ.

---------------------------------------------------------------------------------------------
page144.
                       Dasaṇṇakajātakaṃ
     dasaṇṇakaṃ tikhiṇadhāranti idaṃ satthā jetavane viharanto purāṇa-
dutiyikapalobhanaṃ ārabbha kathesi.
     Taṃ hi bhikkhuṃ satthā saccaṃ kira tvaṃ ukkaṇṭhitoti pucchitvā
saccaṃ bhanteti kena ukkaṇṭhāpitoti purāṇadutiyikāyāti vutte
bhikkhu ayaṃ itthī tuyhaṃ anatthakārikā pubbepi tvaṃ imaṃ nissāya
cetasikarogena maranto paṇḍite nissāya jīvitaladdhoti vatvā atītaṃ
āhari.
     Atīte bārāṇasiyaṃ maddavamahārāje rajjaṃ kārente bodhisatto
brāhmaṇakule nibbatti. Senakakumārotissa nāmaṃ akaṃsu. So
vayappatto takkasilāyaṃ sabbasippāni uggaṇhitvā bārāṇasiṃ paccā-
gantvā maddavarañño atthadhammānusāsako amacco ahosi. Senaka-
paṇḍitoti vutto sakalanagare cando viya suriyo viya ca paññāyati.
Tadā rañño purohitaputto rājūpaṭṭhānaṃ āgato sabbālaṅkāra-
paṭimaṇḍitaṃ uttamarūpadharaṃ rañño aggamahesiṃ disvā paṭibaddhacitto
hutvā gehaṃ gantvā nirāhāro nipajjitvā sahāyakehi puṭṭho
tamatthaṃ ārocesi. Rājā purohitaputto na dissati kahannukhoti
pucchitvā tamatthaṃ sutvā taṃ pakkosāpetvā ahaṃ te satta
divasāni dammi imaṃ sattāhaṃ ghare katvā aṭṭhame divase āneyyāsīti

---------------------------------------------------------------------------------------------
page145.
Āha. So sādhūti sampaṭicchitvā taṃ gehaṃ netvā tāya saddhiṃ
abhirami. Te aññamaññaṃ paṭibaddhacittā hutvā kiñci ajānāpetvā
aggadvāreneva palāyitvā aññassa rañño vijitaṃ agamaṃsu.
Koci gataṭṭhānaṃ na jānāti nāvāya gatamaggo viya ahosi. Rājā
nagare bheriñcārāpetvā nānappakārena vicinantopi tassa gataṭṭhānaṃ
na aññāsi. Athassa taṃ nissāya balavasoko uppajji. Hadayaṃ
uṇhaṃ hutvā lohitaṃ pagghari. Tato paṭṭhāyapissa kucchito
lohitaṃ nikkhami. Byādhi mahanto ahosi. Mahantāpi rājavejjā
tikicchituṃ nāsakkhiṃsu. Bodhisatto imassa rañño byādhi
natthi bhariyaṃ pana apassanto cetasikarogena phuṭṭho upāyena naṃ
tikicchissāmīti āyurañca pukkusañcāti dve rañño paṇḍitaamacce
āmantetvā rañño deviyā adassanena cetasikarogaṃ ṭhapetvā
rañño rogo natthi bahūpakāro kho amhākaṃ rājā tasmā
upāyena naṃ tikicchissāma rājaṅgaṇe samajjaṃ kāretvā asiṃ
gilituṃ jānante asiṃ gilāpetvā rājānaṃ sīhapañjare katvā samajjaṃ
olokāpessāma rājā asiṃ gilantaṃ disvā atthi nu kho ito
aññaṃ dukkarataranti pañhaṃ pucchissati taṃ samma āyura tvaṃ
asukannāma dadāmīti vacanaṃ ito dukkarataranti byākareyyāsi tato
samma pukkusa taṃ pucchissati athassa tvaṃ mahārāja dadāmīti vatvā
adadato sā vācā aphalā hoti tathārūpiṃ vācaṃ na keci upajīvanti

---------------------------------------------------------------------------------------------
page146.
Na khādanti na pivanti ye na tassa vacanassānucchavikaṃ karonti yathā-
paṭiññātamatthaṃ detiyeva tato dukkarataranti evaṃ byākareyyāsi
ito paraṃ kattabbaṃ ahaṃ jānissāmīti vatvā samajjaṃ akāsi.
Atha te tayopi paṇḍitā rañño santikaṃ gantvā mahārāja
rājaṅgaṇe samajjaṃ vattati taṃ olokentānaṃ dukkhaṃpi na dukkhaṃ
hoti ehi gacchāmāti rājānaṃ netvā sīhapañjaraṃ vivaritvā samajjaṃ
olokāpesuṃ. Bahū janā attano jānanasippaṃ dassesuṃ. Eko
puriso tettiṃsagulaṃ tikhiṇadhāraṃ asiratanaṃ gilati. Rājā taṃ disvā ayaṃ
puriso evaṃ asiṃ gilati atthi nu kho ito aññaṃ dukkarataranti ime
paṇḍite pucchissāmīti cintetvā āyuraṃ pucchanto paṭhamaṃ gāthamāha
           dasaṇṇakaṃ tikhiṇadhāraṃ      asiṃ sampannapāyinaṃ
           parisāyaṃ puriso gilati    kinnu dukkarataraṃ ito
           yadaññaṃ dukkaraṃ ṭhānaṃ     taṃ me akkhāhi pucchitoti.
     Tattha dasaṇṇakanti dasaṇṇakaraṭṭhe uppannaṃ. Sampannapāyinanti
sannampannaparalohitapāyinaṃ. Parisāyanti parisamajjhe dhanalobhena
ayaṃ puriso gilati. Yadaññanti yaṃ aññaṃ ito asigilanato yaṃ
aññaṃ dukkarataraṃ kāraṇaṃ taṃ mayā pucchito kathehi.
     Athassa so kathento dutiyaṃ gāthamāha
           gileyya puriso lobhā   asiṃ sampannapāyinaṃ
           yo ca vajjā dadāmīti   taṃ dukkarataraṃ tato
           sabbaññaṃ sukaraṃ ṭhānaṃ     evaṃ jānāhi māgadhāti.

---------------------------------------------------------------------------------------------
page147.
     Tattha vajjāti vadeyya. Taṃ dukkarataranti taṃ dadāmīti vacanaṃ
tato asigilanato dukkarataraṃ. Sabbaññanti asukannāma tava dassāmīti
vacanaṃ ṭhapetvā aññaṃ sabbaṃpi kāraṇaṃ sukaraṃ. Māgadhāti rājānaṃ
gottenālapati.
     Rañño āyurapaṇḍitassa vacanaṃ sutvā asigilanato kira
idaṃ nāma dammīti vacanaṃ dukkaraṃ ahañca purohitaputtassa deviṃ
dammīti avacaṃ atidukkaraṃ vata me katanti taṃ vīmaṃsantasseva
hadaye soko thokaṃ tanukaṃ gato. So tato parassa idaṃ nāma
dammīti vacanato panaññaṃ dukkarataraṃ atthi nu khoti cintetvā
pukkusapaṇḍitena saddhiṃ sallapanto tatiyaṃ gāthamāha
         byākāsi āyuro pañhaṃ     atthaṃ dhammassa kovido
         pukkusaṃ dāni pucchāmi       kiṃ dukkarataraṃ tato
         yadaññaṃ dukkaraṃ ṭhānaṃ        taṃ me akkhāhi pucchitoti.
     Tattha pañhaṃ atthanti pañhassa atthaṃ byākāsīti vuttaṃ
hoti. Dhammassa kovidoti tadatthajotake atthe kusalo. Tatoti
tato vacanato kiṃ dukkarataraṃ.
     Athassa byākaronto pukkusapaṇḍito catutthaṃ gāthamāha
         na vācamupajīvanti          aphalaṃ giramudīritaṃ
         yo ca datvā avākayirā    taṃ dukkarataraṃ tato
         sabbaññaṃ sukaraṃ ṭhānaṃ        evaṃ jānāhi māgadhāti.
     Tattha datvāti asukaṃ nāma demīti paṭiññaṃ datvā. Avākayirāti

---------------------------------------------------------------------------------------------
page148.
Taṃ paṭiññātamatthaṃ dadanto tasmiṃ lobhaṃ avakareyya chindeyya
tañca bhaṇḍaṃ dadeyyāti vuttaṃ hoti. Tatoti tato asigilanato
asukannāma te demīti vacanato ca tadeva dukkarataraṃ.
     Raññopi taṃ vacanaṃ sutvā ahaṃ purohitaputtassa deviṃ demīti
paṭhamaṃ vatvā vācāya anucchavikaṃ katvā taṃ adāsiṃ dukkaraṃ vata me
katanti parivitakkentassa soko tanukataro jāto. Athassa etadahosi
senakapaṇḍitato añño paṇḍitataro nāma natthi imaṃ pañhaṃ
etaṃ pucchissāmīti tato taṃ pucchanto pañcamaṃ gāthamāha
         byākāsi pukkuso pañhaṃ      atthaṃ dhammassa kovido
         senakaṃ dāni pucchāmi        kiṃ dukkarataraṃ tato
         yadaññaṃ dukkaraṃ ṭhānaṃ         taṃ me akkhāhi pucchitoti.
     Athassa byākaronto senako chaṭṭhaṃ gāthamāha
         dadeyaya puriso dānaṃ        appaṃ vā yadi vā bahuṃ
         yo ca datvā nānutappe     taṃ dukkarataraṃ tato
         sabbaññaṃ sukaraṃ ṭhānaṃ         evaṃ jānāhi māgadhāti.
     Tattha nānutappeti attano atikantaṃ atimanāpaṃ piyabhaṇḍaṃ
parassa datvā kimatthaṃ mayā idaṃ dinnanti evantaṃ piyabhaṇḍaṃ
ārabbha yo pacchā na tappati na socati etaṃ asigilanato
ca asukaṃ nāma te demīti vacanato ca tassa dānato ca dukkarataraṃ.
Iti mahāsatto rājānaṃ saññāpento kathesi. Dānaṃ hi datvā
aparacetanā dusaddhāniyā tassā dusaddhāniyadukkaratā

---------------------------------------------------------------------------------------------
page149.
Vessantarajātakepi dīpitā. Vuttaṃ hetaṃ
         ādū cāpaṃ gahetvāna       khaggaṃ bandhitva vāmato
         āneyyāmi sake putte     puttānaṃ hi vadho dukkho
         aṭṭhānametaṃ dukkharūpaṃ        yaṃ kumārā vihaññare
         satañca dhammamaññāya         ko datvā anutappatīti.
     Rājāpi kho bodhisattassa vacanaṃ sutvā sallakkhesi ahaṃ
attano maneneva purohitaputtassa deviṃ datvā sakamanaṃ sandhāretuṃ
na sakkomi socāmi kilamāmi na me idaṃ anucchavikaṃ sace
sā mayi sasinehā bhaveyya imaṃ issariyaṃ chaḍḍetvā na palāyeyya
mayi pana sinehaṃ akatvā palātāya kiṃ nāma mayhanti. Tassetaṃ
cintentassa padumapattato udakabindu viya sabbasoko nivattitvā
gato. Taṃ khaṇññevassa kucchi parisaṇṭhāti. So nirogo
sukhito hutvā bodhisattassa thutiṃ karonto osānagāthamāha
         byākāsi āyuro pañhaṃ       atho pukkusaporiso
         sabbe pañhe abhibhoti        yathā bhāsati senakoti.
     Tattha yathā bhāsatīti yathā paṇḍito bhāsati tatheva taṃ
dānannāma datvā neva anutappitabbanti.
     Imaṃ panassa thutiṃ katvā tuṭṭho bahuṃ dhanaṃ adāsi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi saccapariyosāne so ukkaṇṭhitabhikkhu sotāpattiphale
patiṭṭhahi. Tadā rājamahesī purāṇadutiyikā ahosi rājā

---------------------------------------------------------------------------------------------
page150.
Ukkaṇṭhitabhikkhu āyurapaṇḍito moggallāno pukkusapaṇḍito sārīputto
senakapaṇḍito pana ahamevāti.
                     Dasaṇṇakajātakaṃ chaṭṭhaṃ.
                        Senakajātakaṃ
     vibbhantacittoti idaṃ satthā jetavane viharanto attano paññā-
pāramiṃ ārabbha kathesi. Paccuppannavatthuṃ ummaṅgajātake āvībhavissati.
     Atīte bārāṇasiyaṃ janako nāma rājā rajjaṃ kāresi. Tadā
bodhisatto brāhmaṇakule nibbatti. Senakakumārotissa nāmaṃ kariṃsu.
So vayappatto takkasilāyaṃ sabbasippāni uggaṇhitvā bārāṇasiyaṃ
paccāgantvā rājānaṃ passi. Rājā taṃ amaccaṭṭhāne ṭhapesi
mahantañcassa yasaṃ anuppadāsi. So rañño atthañca dhammañca
anusāsi. Madhurakatho dhammakathiko hutvā rājānaṃ pañcasu sīlesu
patiṭṭhāpetvā dāne uposathakamme ca dasakusalakammapathesūti imāya
kalyāṇapaṭipadāya patiṭṭhāpesi. Sakalaraṭṭhe buddhānaṃ uppādakālo
viya ahosi. Pakkhadivasesu rājā ca uparājādayo ca sabbe
sannipatitvā dhammasabhaṃ sajjenti. Mahāsatto sajjitadhammasabhāyaṃ
surabhipallaṅkamajjhagato buddhalīḷāya dhammaṃ desesi. Buddhānaṃ dhammakathā-
sadisāvassa kathā hoti. Athaññataro mahallakabrāhmaṇo dhanabhikkhaṃ
caritvā kahāpaṇasahassaṃ labhitvā ekasmiṃ brāhmaṇakule nikkhipitvā
puna bhikkhaṃ carissāmīti gato. Tassa gatakāle taṃ kulaṃ kahāpaṇe

---------------------------------------------------------------------------------------------
page151.
Valañjeti. So āgantvā kahāpaṇe āharāpesi. Brāhmaṇo
kahāpaṇe dātuṃ asakkonto attano dhītaraṃ tassa pādaparicārikaṃ
katvā adāsi. Brāhmaṇo taṃ gahetvā bārāṇasito avidūre
ekasmiṃ brāhmaṇagāme vāsaṃ kappesi. Athassa bhariyā daharatāya
kāmesu atittā aññena taruṇabrāhmaṇena saddhiṃ micchācāraṃ cari.
     Soḷasa hi atappiyavatthūni nāma. Katamāni soḷasa. Sāgaro
sabbasavantīhi na tappati. Aggi upādānena na tappati.
Rājā rajjena na tappati. Bālo pāpehi na tappati. Itthī
methunadhammena alaṅkārena vijāyanenāti imehi tīhi na tappati.
Brāhmaṇo mantehi na tappati. Jhāyī vihārasamāpattiyā na
tappati. Sekho apacayena na tappati. Appiccho dhutaṅgaguṇena
na tappati. Āraddhaviriyo viriyārambhena na tappati. Dhammakathiko
sākacchāya na tappati. Visārado parisāya na tappati. Saddho
saṅghupaṭṭhānena na tappati. Dāyako pariccāgena na tappati.
Paṇḍito dhammassavanena na tappati. Catasso parisā tathāgatadassanena
na tappantīti.
     Sāpi brāhmaṇī methunadhammena atittā taṃ brāhmaṇaṃ nīharitvā
vissaṭṭhā pāpakammaṃ kātukāmā hutvā ekadivasaṃ dummanā nipajjitvā
kiṃ bhotīti vutte brāhmaṇa ahaṃ tava gehe kammaṃ kātuṃ na
sakkomi dāsīdāsaṃ ānehīti. Bhoti dhanaṃ me natthi kiṃ
datvā ānemīti. Bhikkhaṃ caritvā dhanaṃ pariyesitvā ānehīti.

---------------------------------------------------------------------------------------------
page152.
Tenahi bhoti pātheyyaṃ me sajjehīti. Sā tassa baddhasattuṃ abaddhasattuṃ
cammapasibbakaṃ pūretvā adāsi. Brāhmaṇo gāmanigamarājadhānīsu
caranto satta kahāpaṇasatāni labhitvā alaṃ me ettakaṃ dhanaṃ
dāsadāsīmūlāyāti nivattitvā attano gāmaṃ āgacchanto ekasmiṃ
udakaphāsukaṭṭhāne pasibbakaṃ muñcitvā sattuṃ khāditvā pasibbakamukhaṃ
abandhitvāva pānīyaṃ pivituṃ otiṇṇo. Athekasmiṃ rukkhasusire
eko kaṇhasappo sattugandhaṃ ghāyitvā pasibbakaṃ pavisitvā bhogaṃ
ābhuñjitvā sattuṃ khādanto nipajji. Brāhmaṇo āgantvā
pasibbakassa abbhantaraṃ anoloketvā pasibbakaṃ bandhitvā aṃsena
katvā pāyāsi. Antarāmagge ekasmiṃ rukkhe nibbattadevatā
khandhaviṭape ṭhatvā brāhmaṇa sace antarāmagge vasissasi sayaṃ
marissasi sace ajja gharaṃ gamissasi bhariyā te marissatīti vatvā
antaradhāyi. So olokento devataṃ adisvā bhīto maraṇabhayena
tajjito rodanto paridevanto bārāṇasīnagaradvāraṃ sampāpuṇi.
Tadā ca pannarasuposatho hoti alaṅkatadhammāsane nisīditvā bodhi-
sattassa dhammakathanadivaso. Mahājanā gandhapupphahatthā vaggavaggā
hutvā dhammakathaṃ sotuṃ gacchanti. Brāhmaṇo taṃ disvā kahaṃ
gacchatha tātāti pucchi. Brāhmaṇa ajja senakapaṇḍito madhurena
sarena buddhalīḷāya dhammaṃ deseti kiṃ tvaṃpi na jānāsīti vutte
cintesi paṇḍito kira dhammakathiko ahañcamhi maraṇabhayatajjito
paṇḍito kho pana mahantaṃpi sokaṃ nīharituṃ sakkoti mayāpi tattha

---------------------------------------------------------------------------------------------
page153.
Gantvā dhammaṃ sotuṃ vaṭṭatīti. So tena saddhiṃ tattha gantvā
mahāsattaṃ parivāretvā nisinnāya sarājikāya parisāya pariyante
sattupasibbakena khandhagatena dhammāsanato avidūre maraṇabhayabhīto rodamāno
aṭṭhāsi. Mahāsatto ākāsagaṅgaṃ otārento viya amatavassaṃ
vassanto viya ca dhammaṃ deseti. Mahājano sañjātasomanasso
sādhukāraṃ datvā dhammaṃ assosi. Paṇḍitā ca nāma disācakkhukā
honti. Tasmiṃ khaṇe mahāsatto pasannāni pañcappasādāni akkhīni
ummiletvā samantato parisaṃ olokento taṃ brāhmaṇaṃ disvā cintesi
ayaṃ ettakā parisā somanassajātā sādhukāraṃ datvā dhammaṃ suṇāti.
Ayaṃ paneko brāhmaṇo domanassappatto rodati. Etassa
abbhantare assujananasamatthena sokena bhavitabbaṃ. Tambassa ambilena
paharitvā ambaphalapātanaṃ viya padumapattato udakabindu viya vinivattetvā
ettheva naṃ nissokaṃ tuṭṭhamānasaṃ katvā dhammaṃ desessāmīti. So
taṃ āmantetvā brāhmaṇa senakapaṇḍito nāmāhaṃ idāneva taṃ
nissokaṃ karissāmi vissaṭṭho kathehīti tena saddhiṃ sallapanto
paṭhamaṃ gāthamāha
                vibbhantacitto kupitindriyosi
                nettehi te vārigaṇā savanti
                kinte naṭṭhaṃ kiṃ pana patthayāno
                idhāgamā brāhmaṇa iṅgha brūhīti.

---------------------------------------------------------------------------------------------
page154.
     Tattha kupitindriyosīti cakkhundriyameva sandhāya kupitindriyosīti
āha. Vārigaṇāti assubindūni. Iṅghāti codanatthe nipāto.
Taṃ hi mahāsatto codanto evamāha brāhmaṇa sattā nāma
dvīhi kāraṇehi socanti paridevanti sattasaṅkhāresu kismiñcideva
piyañātike naṭṭhe vā kiñcideva piyañātikaṃ patthetvā alabhantā
vā tattha kinte naṭṭhaṃ kiṃ pana patthayanto tvaṃ idhāgato idaṃ
me khippaṃ brūhīti.
     Athassa attano sokakāraṇaṃ kathento brāhmaṇo dutiyaṃ gāthamāha
                miyyetha bhariyā vajato mamajja
                agacchato maraṇamāha yakkho
                etena dukkhena pavedhitosmi
                akkhāhi me senaka etamatthanti.
     Tattha vajatoti gehaṃ gacchantassa. Agacchatoti agacchantassa.
Yakkhoti antarāmagge ekā rukkhadevatā evamāhāti vadati.
Sā kira devatā pasibbake te brāhmaṇa kaṇhasappoti anācikkhantī
bodhisattassa ñāṇānubhāvappakāsanatthaṃ nācikkhi. Etena dukkhenāti
gacchato bhariyāya maraṇadukkhena agacchato attano maraṇadukkhena
etenasmi pavedhito phandito kampito. Etamatthanti etaṃ
kāraṇaṃ yena me kāraṇena gacchato bhariyāya maraṇaṃ agacchato
attano maraṇaṃ hoti etaṃ me kāraṇaṃ akkhāhīti attho.
     Mahāsatto brāhmaṇassa vacanaṃ sutvā samuddamatthake jālaṃ

---------------------------------------------------------------------------------------------
page155.
Khipanto viya ñāṇajālaṃ pattharitvā imesaṃ sattānaṃ bahūni
maraṇakāraṇāni samudde nimuggāpi maranti tattha bālamacchehi gahitāpi
gaṅgāya patitāpi tattha suṃsumārena gahitāpi rukkhato patitāpi kaṇṭhakena
viddhāpi nānappakārehi āvudhehi pahatāpi visaṃ khāditvāpi ubbattitvā
papāte patitāpi atisītādīhi nānappakārehi vā rogehi upaddūtāpi
marantiyeva evaṃ bahūsu maraṇakāraṇesu katarena nu kho kāraṇena
ajjesa brāhmaṇo antarāmagge vasanto sayaṃ marissati gehamassa
vajato bhariyā marissatīti cintesi cantento ca brāhmaṇassa
khandhe pasibbakaṃ disvā imasmiṃ pasibbake ekena sappena paviṭṭhena
bhavitabbaṃ pavisanto ca pana so sappo imasmiṃ brāhmaṇe
pātarāsasamaye sattuṃ khāditvā pasibbakamukhaṃ abandhitvāva pānīyaṃ pātuṃ
gate sattugandhena paviṭṭho bhavissati brāhmaṇo pānīyaṃ pivitvā
āgato sappassa paviṭṭhabhāvaṃ ajānitvā pasibbakaṃ bandhitvā ādāya
pakkanto bhavissati svāyaṃ antarāmagge vasanto sāyaṃ vasanaṭṭhāne
sattuṃ khādissāmīti pasibbakaṃ muñcitvā hatthaṃ pavesessati atha naṃ
sappo hatthe ḍaṃsitvā jīvitakkhayaṃ pāpessati idamassa antarāmagge
vasantassa maraṇakāraṇaṃ sace pana gehaṃ gaccheyya pasibbako
bhariyāya hatthagato bhavissati sā antobhaṇḍaṃ olokessāmīti
pasibbakaṃ muñcitvā hatthaṃ pavesessati atha naṃ sappo ḍaṃsitvā
jīvitakkhayaṃ pāpessati idamassa ajja gehaṃ gatassa bhariyāya
maraṇakāraṇanti upāyakosallañāṇeneva aññāsi. Athassa etadahosi

---------------------------------------------------------------------------------------------
page156.
Iminā kaṇhasappena sūrena nibbhayena bhavitabbaṃ ayaṃ hi brāhmaṇassa
mahāphāsukaṃ paharantopi pasibbake attano calanaṃ vā phandanaṃ vā na
dassesi evarūpāya parisāya majjhepi attano atthibhāvaṃ na dassesi
tasmā iminā kaṇhasappena sūrena nibkayena bhavitabbanti idaṃpi so
upāyakosallañāṇeneva dibbacakkhunā passanto viya aññāsi. Evaṃ
sarājikāya parisāya majjhe sappaṃ pasibbake pavesantaṃ disvā ṭhitapuriso
viya mahāsatto upāyakusalañāṇeneva paricchinditvā brāhmaṇassa
pañhaṃ kathento tatiyaṃ gāthamāha
                bahūni ṭhānāni vicintayitvā
                yamettha vakkhāmi tadeva saccaṃ
                maññāmi te brāhmaṇa sattubhastaṃ
                ajānato kaṇhasappo paviṭṭhoti.
     Tattha bahūni ṭhānānīti bahūni kāraṇāni. Vicintayitvāti
paṭivijjhitvā cintāvasena pattapaṭivedho viya hutvā. Yamettha vakkhāmīti
yante ahaṃ etesu kāraṇesu ekaṃ kāraṇaṃ vakkhāmi. Tadeva saccanti
tadeva tathaṃ dibbacakkhunā disvā kathitasadisaṃ bhavissatīti dīpeti.
Maññāmīti sallakkhemi. Sattubhastanti sattupasibbakaṃ. Ajānatoti
ajānantasseva eko kaṇhasappo paviṭṭhoti maññāmīti.
     Evañca pana vatvā atthi te brāhmaṇa tasmiṃ pasibbake
sattūti pucchi. Atthi paṇḍitāti. Ajja pātarāsavelāya sattuṃ
khādīti. Āma paṇḍitāti. Kattha nisīditvāti. Araññe

---------------------------------------------------------------------------------------------
page157.
Rukkhamūlasminti. Sattuṃ khāditvā pānīyaṃ pātuṃ gacchanto pasibbakamukhaṃ
na bandhīti. Na bandhiṃ paṇḍitāti. Pānīyaṃ pivitvā āgato
pasibbakaṃ na oloketvā bandhīti. Anoloketvā bandhiṃ paṇḍitāti.
Brāhmaṇa tava pānīyaṃ pātuṃ gatakāle ajānantasseva te sattugandhena
pasibbakaṃ   sappo paviṭṭhoti maññāmi etamettha agato tvaṃ tasmā
pasibbakaṃ otāretvā parisamajjhe ṭhapetvā pasibbakamukhaṃ mocetvā
paṭikkamma ṭhito ekaṃ daṇḍakaṃ gahetvā pasibbakaṃ tāva pahara tato
patthaṭaphaṇaṃ susūti saddaṃ katvā nikkhamantaṃ kaṇhasappaṃ disvā
nikkaṅkho bhavissasīti catutthaṃ gāthamāha
                ādāya daṇḍaṃ parisumbha bhastaṃ
                passelamūgaṃ uragaṃ dujivhaṃ
                chindajja kaṅkhaṃ vicikicchitāni
                bhujaṅgamaṃ passa pamuñca bhastanti.
     Tattha parisumbhāti pahara. Passelamūganti elapaggharantena
mukhena elamūgaṃ pasibbakato nikkhamantaṃ dujivhaṃ uragaṃ passa.
Chindajja kaṅkhaṃ vicikicchitānīti atthi nu kho me pasibbake sappo
udāhu natthīti kaṅkhaṃ ceva punappunaṃ uppajjamānāni vicikicchitāni ca
ajja chinda mayhaṃ saddaha avitathaṃ hi me byākaraṇaṃ idāneva
nikkhamantaṃ bhujaṅgamaṃ passa pamuñca bhastanti.
     Brāhmaṇo mahāsattassa kathaṃ sutvā saṃviggo bhayappatto
tathā akāsi. Sappopi bhoge daṇḍena pahaṭo pasibbakamukhā

---------------------------------------------------------------------------------------------
page158.
Nikkhamitvā mahājanaṃ olokento aṭṭhāsi.
     Tamatthaṃ pakāsento satthā pañcamaṃ gāthamāha
                saṃviggarūpo parisāya majjhe
                so brāhmaṇo sattubhastaṃ pamuñci
                atha nikkhami urago uggatejo
                āsīviso sappo phaṇaṃ karitvāti.
     Sappassa phaṇaṃ katvā nikkhantakāle mahāsattassa sabbaññu-
buddhasseva byākaraṇaṃ ahosi. Mahājano celukkhepasahassāni
pavattesi. Aṅgulipoṭanasahassāni paribbhamiṃsu. Ghanameghavassaṃ viya
sattaratanavassaṃ vassi. Sādhukārasahassāni pavattayiṃsu. Mahāpaṭhavībhijjana-
saddo viya ahosi. Idaṃ pana buddhalīḷāya evarūpassa pañhassa
kathanannāma neva jātiyā balaṃ na gottakulappadesayasadhanānaṃ balaṃ
kassa panetaṃ balanti. Paññāya balaṃ. Paññavā hi puggalo
vipassanaṃ vaḍḍhetvā ariyamaggadvāraṃ vivaritvā amatamahānibbānaṃ
pavisati sāvakapāramiṃpi paccekabodhiṃpi sammāsambodhiṃpi paṭivijjhati.
Amatamahānibbānasampāpakesu hi dhammesu paññāva seṭṭhā avasesā
tassā parivārā honti. Tenetaṃ vuttaṃ
                paññā hi seṭṭhā kusalā vadanti
                nakkhattarājāriva tārakānaṃ
                sīlaṃ siriñcāpi satañca dhammo
                anvāyikā paññavato bhavantīti.

---------------------------------------------------------------------------------------------
page159.
     Evaṃ kathite pana mahāsattena pañhe eko ahiguṇḍiko sappassa
mukhabandhaṃ katvā sappaṃ gahetvā araññe vissajjesi. Brāhmaṇo
rājānaṃ upasaṅkamitvā jayāpetvā añjaliṃ paggayha rañño thutiṃ
karonto upaḍḍhagāthamāha
                suladdhalābhā janakassa rañño
                yo passatī senakaṃ sādhupaññanti.
     Tassattho yo sādhupaññaṃ uttamapaññaṃ senakapaṇḍitaṃ akkhīni
ummiletvā icchiticchitakkhaṇe piyacakkhūhi passituṃ labhati tassa
rañño janakassa ete icchiticchitakkhaṇe dassanalābhā suladdhalābhā
vata etena laddhesu sabbalābhesu ete lābhāva suladdhā nāmāti.
     Rañño thutiṃ katvā pana pasibbakato satta kahāpaṇasatāni
gahetvā mahāsattassa thutiṃ katvā tuṭṭhidāyaṃ dātukāmo diyaḍḍhagāthamāha
                vivaṭṭacchado nu si sabbadassī
                ñāṇaṃ nu te brāhmaṇa bhiṃsarūpaṃ
                imāni me sattasatāni atthi
                gaṇhāhi sabbāni dadāmi tuyhaṃ.
                Tayā hi me jīvitamajja laddhaṃ
                athopi bhariyāyamakāsi sotthinti.
     Tattha vivaṭṭacchado nu si sabbadassīti kinnu kho tvaṃ sabbesu
dhammākāresu vivaṭṭacchadano vivaṭṭañeyyadhammo sabbaññū buddhoti
thutivasena pucchati. Ñāṇaṃ nu te brāhmaṇa bhiṃsarūpanti udāhu

---------------------------------------------------------------------------------------------
page160.
Asabbaññussāpi sato tava ñāṇaṃ ativiya bhiṃsarūpaṃ sabbaññutañāṇaṃ
viya balavanti. Tayā hi meti tayā dinnattā ajja mayā jīvitaṃ
laddhaṃ. Athopi bhariyāyamakāsi sotthinti athopi me bhariyāya tvameva
sotthiṃ akāsi. Iti so vatvā sacepi satasahassaṃ bhaveyya dadeyyamevāhaṃ
ettakameva me dhanaṃ imāni sattasatāni gaṇhāti punappunaṃ bodhisattaṃ yāci.
     Taṃ sutvā bodhisatto aṭṭhamaṃ gāthamāha
                na paṇḍitā vettanamādiyanti
                citrāhi gāthāhi subhāsitāhi
                itopi te brāhmaṇa dadantu vittaṃ
                ādāya tvaṃ gaccha sakaṃ niketanti.
     Tattha vettananti vetanaṃ. Ayameva vā pāṭho. Itopi
te brāhmaṇāti brāhmaṇa ito mama pādamūlato tuyhaṃ dhanaṃ dadantu.
Vittaṃ ādāya tvaṃ gacchāti ito aññāni tīṇi satāni gahetvā
sahassabhaṇḍikaṃ ādāya sakanivesanaṃ gacchāhīti attho.
     Evañca pana vatvā mahāsatto brāhmaṇassa sahassaṃ pūrāpento
kahāpaṇe datvā brāhmaṇa kena tvaṃ dhanabhikkhāya pesitoti pucchi.
Bhariyāya me paṇḍitāti. Bhariyā pana te mahallikā daharāti.
Daharā paṇḍitāti. Tenahi sā aññena saddhiṃ anācāraṃ karontī
nibbhayā hutvā karissāmīti taṃ pesesi sace ime kahāpaṇe
gharaṃ nessasi sā te dukkhena laddhakahāpaṇe attano jārassa

---------------------------------------------------------------------------------------------
page161.
Dassati tasmā tvaṃ ujukameva gehaṃ agantvā bahigāme rukkhamūle
vā yatthakatthaci vā kahāpaṇe ṭhapetvā paviseyyāsīti vatvā taṃ
uyyojesi. So gāmasamīpaṃ gantvā ekasmiṃ rukkhamūle kahāpaṇe
ṭhapetvā sāyaṃ gehaṃ agamāsi. Bhariyāpissa tasmiṃ khaṇe jārena
saddhiṃ nisinnā hoti. Brāhmaṇo dvāre ṭhatvā bhotīti āha.
Sā tassa saddaṃ sallakkhetvā dīpaṃ nibbāpetvā dvāraṃ vivaritvā
brāhmaṇe antopaviṭṭhe itaraṃ nīharitvā dvāramūle ṭhapetvā
gehaṃ pavisitvā pasibbake kiñci adisvā brāhmaṇa kinte bhikkhaṃ
caritvā laddhanti pucchi. Sahassaṃ me laddhanti. Kahaṃ ṭhapitanti.
Asukaṭṭhāne nāma ṭhapitaṃ pātova āharissāma mā cintayīti. Sā
gantvā jārassa ācikkhi. So nikkhamitvā attanā ṭhapitaṃ viya
gaṇhi. Brāhmaṇo punadivase gantvā kahāpaṇe apassanto
bodhisattassa santikaṃ gantvā kiṃ brāhmaṇāti vutte kahāpaṇe
na passāmi paṇḍitāti āha. Bhariyāya pana te ācikkhīti.
Āma paṇḍitāti. Mahāsatto tāya jārassa ācikkhitabhāvaṃ ñatvā
atthi pana te brāhmaṇa bhariyāya kulupakabrāhmaṇoti pucchi.
Atthi paṇḍitāti. Tuyhaṃpi atthīti. Āma paṇḍitāti. Athassa
mahāsatto sattannaṃ divasānaṃ paribbayaṃ dāpetvā gaccha paṭhamadivase
tava satta bhariyāya te sattāti cuddasa brāhmaṇe nimantetvā
bhojetvā punadivasato paṭṭhāya ekekaṃ hāpetvā sattame divase

---------------------------------------------------------------------------------------------
page162.
Tava ekaṃ bhariyāya te ekanti dve brāhmaṇe nimantetvā bhariyāya
te sattame divase nimantetvā brāhmaṇassa nibaddhaṃ āgamanabhāvaṃ
ñatvā mayhaṃ ārocehīti āha. Brāhmaṇo tathā katvā sallakkhito
me paṇḍita nibaddhaṃ bhuñjanakabrāhmaṇoti mahāsattassa ārocesi.
Bodhisatto tena saddhiṃ purise pesetvā taṃ brāhmaṇaṃ āṇāpetvā
asukarukkhamūlato te imassa brāhmaṇassa santakaṃ kahāpaṇasahassaṃ
gahitanti pucchi. Na gaṇhāmi paṇḍitāti. Tvaṃ mama senakapaṇḍitabhāvaṃ
na jānāsi āharāpessāmi te kahāpaṇeti. So bhīto gahitā
meti sampaṭicchi. Kinte ṭhapitāti. Tattheva paṇḍita ṭhapitāti.
Bodhisatto brāhmaṇaṃ pucchi brāhmaṇa kinte sāyeva bhariyā
hotu udāhu aññaṃ gaṇhissasīti. Sāyeva me hotu paṇḍitāti.
Bodhisatto manusse pesetvā brāhmaṇassa kahāpaṇe ca brāhmaṇiñca
āṇāpetvā corabrāhmaṇassa hatthato kahāpaṇe brāhmaṇassa
dāpetvā itarassa rājāṇaṃ kāretvā nagarā nīharāpetvā brāhmaṇi-
yāpi rājāṇaṃ kāretvā brāhmaṇassa mahantaṃ yasaṃ datvā attanoyeva
santike vasāpesi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi saccapariyosāne bahū sotāpattiphalādīni sacchikariṃsu.
Tadā brāhmaṇo ānando ahosi rukkhadevatā sārīputto parisā
buddhaparisā senakapaṇḍito pana ahamevāti.
                    Senakajātakaṃ sattamaṃ.

---------------------------------------------------------------------------------------------
page163.
                      Aṭṭhisenajātakaṃ
     ye me ahaṃ na jānāmīti idaṃ satthā āḷaviṃ nissāya aggāḷave
cetiye viharanto kuṭikārasikkhāpadaṃ ārabbha kathesi. Paccuppannavatthuṃ
heṭṭhā maṇikaṇṭhakajātake kathitasadisameva.
     Satthā pana te bhikkhū āmantetvā bhikkhave porāṇakapaṇḍitā
pubbe anuppanne buddhe bāhirakapabbajjāya pabbajitvā rājūhi
pavāritā piyayācanā nāma paresaṃ appiyā amanāpāti na yāciṃsūti
vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
ekasmiṃ nigame brāhmaṇakule nibbatti. Aṭṭhisenakumārotissa
nāmaṃ kariṃsu. So vayappatto takkasilāyaṃ sabbasippāni uggaṇhitvā
aparabhāge kāmesu ādīnavaṃ disvā gharāvāsato nikkhamitvā isipabbajjaṃ
pabbajitvā abhiññā ca samāpattiyo ca nibbattetvā himavantappadese
ciraṃ vasitvā loṇambilasevanatthāya manussapathaṃ otaritvā anupubbena
bārāṇasiyaṃ patvā rājuyyāne vasitvā punadivase bhikkhāya caranto
rājaṅgaṇaṃ agamāsi. Rājā tassa ācāravihāre pasīditvā taṃ
pakkosāpetvā pāsādatale pallaṅke nisīdāpetvā subhojanaṃ bhojetvā
bhojanāvasāne anumodanaṃ sutvā pasanno paṭiññaṃ gahetvā mahāsattaṃ
rājuyyāne vāsesi divasassa ca dve tayo vāre upaṭṭhānaṃ

---------------------------------------------------------------------------------------------
page164.
Agamāsi. So ekadivasaṃ dhammakathāya pasanno rajjaṃ ādiṃ katvā
yena te attho taṃ vadeyyāthāti pavāresi. Bodhisatto idaṃ
nāma me dehi idaṃ nāma me dehīti na vadati. Aññe
yācakā idaṃ dehi idaṃ dehīti icchiticchitaṃ yācanti. Rājā
asajjamāno deti. So ekadivasaṃ cintesi aññe yācakavanibbakā
idañcidañca amhākaṃ dehīti maṃ yācanti ayyo pana aṭṭhiseno
pavāritakālato paṭṭhāya na kiñci yācati paññavā kho panesa
upāyakusalo pucchissāmi nanti. So ekadivasaṃ bhuttapātarāso
gantvā vanditvā ekamantaṃ nisinno aññesaṃ yācanakāraṇaṃ tassa
ca ayācanakāraṇaṃ pucchanto paṭhamaṃ gāthamāha
          ye me ahaṃ na jānāmi       aṭṭhisena vanibbake
          te maṃ saṅgamma yācanti       kasmā maṃ tvaṃ na yācasīti.
     Tattha vanibbaketi yācanake. Saṅgammāti samāgantvā.
Idaṃ vuttaṃ hoti ayya aṭṭhisena ye me vanibbake ahaṃ nāmajāti-
gottakulappadesena ime nāma etetipi na jānāmi te samāgantvā
acchiticchitaṃ yācanti tvaṃ pana kasmā maṃ kiñci na yācasīti.
     Taṃ sutvā bodhisatto dutiyaṃ gāthamāha
          yācako appiyo hoti        yācaṃ adadamappiyo
          tasmāhantaṃ na yācāmi        mā me viddesanā ahūti.
     Tattha yācako appiyo hotīti yo hi mahārāja puggalo
idaṃ me dehi imaṃ me dehīti yācako so mātāpitūnaṃpi

---------------------------------------------------------------------------------------------
page165.
Mittāmaccādīnaṃpi appiyo hoti amanāpo tassa appiyabhāvo
maṇikaṇṭhakajātakena dīpetabbo. Yācanti yācitabhaṇḍaṃ. Adadanti
adadamāno. Idaṃ vuttaṃ hoti yopi yācitaṃ na deti so
mātāpitaro ādiṃ katvā adadamāno puggalo yācanakassa appiyo
hoti. Tasmāti yasmā yācakopi dāyakassa yācitaṃ bhaṇḍaṃ adadantopi
yācakassa appiyo hoti tasmā ahaṃ taṃ na yācāmi. Mā me
viddesanā ahūti sace ahaṃ yāceyyameva taṃ dadeyyāsi tava viddeso
bhaveyya sā me tava santikā uppannā viddesanā sacepi
na tvaṃ dadeyyāsi mama viddeso bhaveyya sā ca mama tayi
viddesanā evaṃ sabbathāpi mā me viddesanā ahu mā no ubhinnaṃpi
metti bhijjati etamatthaṃ sampassanto ahaṃ taṃ na kiñci yācāmīti.
     Athassa vacanaṃ sutvā rājā tisso gāthā abhāsi
         yo ca yācanajīvāno        kāle yācaṃ na yācati
         parañca puññaṃ dhaṃseti         attanāpi na jīvati.
         Yo ca yācanajīvāno        kāle yācaṃpi yācati
         parañca puññaṃ labheti         attanāpi ca jīvati.
         Na ve dussanti sappaññā     disvā yācakamāgate
         brahmacārī piyo mesi       varabhaññitamicchasīti.
     Tattha yācanajīvānoti yācanajīvamāno. Ayameva vā pāṭho.
Idaṃ vuttaṃ hoti ayya aṭṭhisena yo yācanena jīvamāno dhammiko
samaṇo vā brāhmaṇo vā yācitabbayuttappayuttakāle kiñcideva

---------------------------------------------------------------------------------------------
page166.
Yācitabbaṃ na yācati so parañca dāyakaṃ puññaṃ dhaṃseti parihāpeti
attanāpi ca sukhaṃ na jīvati. Puññaṃ labhetīti kāle pana yācitabbaṃ
yācanto parañca puññaṃ adhigameti attanāpi ca sukhaṃ jīvati. Na
ve dussantīti yaṃ tvaṃ vadesi mā me viddesanā ahūti atha
kasmā vadasi sappaññā hi dānañca dānaphalañca jānantā paṇḍitā
yācake āgate disvā na dussanti na kujjhanti aññadatthu pamuditā
hontīti dīpeti. Yācakamāgateti makāro byañjanasandhivasena vutto.
Yācake āgateti attho. Brahmacārī piyo mesīti ayya aṭṭhisena
parisuddhacārī mahāpañño tvaṃ mayhaṃ ativiya piyo tasmā varaṃ
tvaṃ maṃ varehi yācāhiyeva. Bhaññitamicchasīti yaṃkiñci vattabbaṃ
icchasi sabbaṃpi rajjaṃpi te dassāmiyevāti.
     Evaṃ bodhisatto raññā rajjenapi pavārito neva kiñci yāci.
Raññā pana evaṃ attano ajjhāsaye kathite mahāsattopi pabbajita-
paṭipattiṃ dassetuṃ mahārāja yācanā hi nāmesā kāmabhogīnaṃ
gihīnaṃ āciṇṇā na pabbajitānaṃ pabbajitena pana pabbajitakālato
paṭṭhāya tīhi dvārehi saṃvarena parisuddhājīvena bhavitabbanti  pabbajita-
paṭipadaṃ dassento chaṭṭhaṃ gāthamāha
       na ve yācanti sappaññā     dhīro veditumarahati
       uddissa ariyā tiṭṭhanti      esā ariyāna yācanāti.
     Tattha sappaññāti buddhā ca buddhasāvakā ca bodhiyā paṭipattiṃ
paṭipannā isipabbajjaṃ pabbajitā bodhisattā ca sabbepi sappaññā

---------------------------------------------------------------------------------------------
page167.
Ca susīlā ca te evarūpā sappaññā amhākaṃ idañcidañca dethāti
na yācanti. Dhīro veditumarahatīti upaṭṭhāko pana dhīro paṇḍito
gilānakāle ca agilānakāle ca yena yenattho taṃ sabbaṃ sāmaṃyeva
vedituṃ jānitumarahati. Uddissa ariyā tiṭṭhantīti ariyā pana vācaṃ
abhinditvā yenatthikā honti uddissa kevalaṃ bhikkhācāravattena
tiṭṭhantiyeva neva kāyaṅgaṃ vācaṅgaṃ kopenti kāyavikāraṃ dassetvā
nimittaṃ karontā hi kāyaṅgaṃ kopenti nāma vacībhedaṃ karontā
vācaṅgaṃ kopenti nāma tadubhayaṃ akatvā buddhādayo ariyā
tiṭṭhanti. Esā ariyāna yācanāti esā kāyaṅgaṃ vācaṅgaṃ
akopetvā bhikkhāya tiṭṭhanā ariyānaṃ yācanā nāma.
     Rājā bodhisattassa vacanaṃ sutvā bhante yadi sappañño
upaṭṭhāko attanāva ñatvā kulupakassa dātabbaṃ deti ahaṃpi
tumhākaṃ idañcidañca dammīti vadanto sattamaṃ gāthamāha
                dadāmi te brāhmaṇa rohinīnaṃ
                gavaṃ sahassaṃ saha puṅgavena
                ariyo hi ariyassa kathaṃ na dajjā
                sutvāna gāthā tava dhammayuttāti.
     Tattha rohinīnanti rattavaṇṇānaṃ. Gavaṃ sahassanti khīradadhiādi-
rasaparibhogatthāya evarūpānaṃ gunnaṃ sahassaṃ tuyhaṃ dammi taṃ
me paṭiggaṇha. Ariyoti ācāraariyo. Ariyassāti ācāra-
ariyassa. Kathaṃ na dajjāti kena kāraṇena na dadeyya.

---------------------------------------------------------------------------------------------
page168.
     Evaṃ vutte bodhisatto ahaṃ mahārāja akiñcano pabbajito
na me gāvīhi atthoti paṭikkhipi. Rājā tassovāde ṭhatvā
dānādīni puññāni katvā saggaparāyano ahosi. Sopi
aparihīnajjhāno brahmaloke uppajji.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi saccapariyosāne bahū sotāpattiphalādīni sampāpuṇiṃsu.
Tadā rājā ānando ahosi aṭṭhiseno pana ahamevāti.
                   Aṭṭhisenajātakaṃ aṭṭhamaṃ.
                        Kapijātakaṃ
     yattha verī nivasatīti idaṃ satthā jetavane viharanto devadattassa
paṭhavippavesanaṃ ārabbha kathesi.
     Tasmiṃ hi paṭhaviṃ paviṭṭhe dhammasabhāyaṃ kathaṃ samuṭṭhāpesuṃ āvuso
devadatto saha parisāya naṭṭhoti. Satthā āgantvā kāya
nuttha bhikkhave etarahi kathāya sannisinnāti pucchitvā imāya
nāmāti vutte na bhikkhave idāneva so saha parisāya naṭṭho
pubbepi nassiyevāti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
kapiyoniyaṃ nibbattitvā pañcasatakapiparivāro rājuyyāne vasi.
Devadattopi kapiyoniyaṃ nibbattitvā pañcasatakapiparivāro tattheva
vasi. Athekadivasaṃ purohite uyyānaṃ gantvā nahātvā alaṅkaritvā

---------------------------------------------------------------------------------------------
page169.
Nikkhamante eko lolakapi puretaraṃ gantvā uyyānadvāratoraṇamatthake
nisīditvā tassa matthake vaccapiṇḍaṃ pātetvā puna uddhaṃ olokentassa
mukhe pātesi. So nivattetvā hotu jānissāmi tumhākaṃ kattabbanti
makkaṭe santajjetvā puna nahātvā pakkāmi. Tena veraṃ gahetvā
makkaṭānaṃ santajjitabhāvaṃ bodhisattassa ārocesuṃ. So verīnaṃ
nivāsanaṭṭhāne nāma vasituṃ na vaṭṭati sabbopi kapigaṇo palāyitvā
aññattha gacchatūti kapisahassānaṃpi ārocāpesi. Dubbacakapi
attano parivāramakkaṭe gahetvā pacchā jānissāmīti na palāyi.
Bodhisatto attano parivāraṃ gahetvā araññaṃ pāvisi. Athekadivasaṃ
ekissā vīhikoṭṭikāya dāsiyā ātape pasāritaṃ vīhiṃ khādamāno
eko eḷako ummukkena pahāraṃ labhitvā ādittasarīro palāyanto
ekissā hatthisālaṃ nissāya tiṇakuṭikāya kuṭṭe sarīraṃ ghaṃsi. So
aggi tiṇakuṭikaṃ gaṇhi. Tato vuṭṭhāya hatthisālaṃ gaṇhi. Hatthisālāya
hatthīnaṃ piṭṭhi jhāyi. Hatthivejjā hatthiṃ paṭijagganti. Purohitopi
makkaṭānaṃ gahaṇupāyaṃ upadhārento vicarati. Atha naṃ rājūpaṭṭhānaṃ
āgantvā nisinnaṃ rājā āha ācariya bahū no hatthī gaṇḍikā
hatthivejjā paṭijaggituṃ na jānanti jānāsi kinnu kho kiñci
bhesajjanti. Jānāmi mahārājāti. Kinnāmāti. Makkaṭavasā
mahārājāti. Kahaṃ labhissāmāti. Nanu uyyāne bahū makkaṭāti.
Rājā uyyānamakkaṭe māretvā vasaṃ ānethāti āha. Dhanuggahā

---------------------------------------------------------------------------------------------
page170.
Gantvā pañcasatepi makkaṭe vijjhitvā māresuṃ. Eko pana
jeṭṭhakamakkaṭo palāyanto sarappahāraṃ labhitvāpi tattheva apatitvā
bodhisattassa vasanaṭṭhānaṃ patvā pati. Vānarā amhākaṃ vasanaṭṭhānaṃ
patvā matoti tassa pahāraladdhamatabhāvaṃ bodhisattassa ārocesuṃ.
So āgantvā kapigaṇamajjhe nisinno paṇḍitānaṃ ovādaṃ akatvā
veriṭṭhāne vasantā nāma evaṃ vinassantīti kapigaṇassa ovādavasena
imā gāthā abhāsi
          yattha verī nivasati          na vase tattha paṇḍito
          ekarattaṃ dirattaṃ vā        dukkhaṃ vasati verisu.
          Diso ve lahucittassa        posassa anuvidhiyyato
          ekassa kapino hetu        yūthassa anayo kato.
          Bālo ca paṇḍitamānī        yūthassa parihārako
          sacittassa vasaṃ gantvā       sayethāyaṃ yathā kapi.
          Na sādhu balavā bālo       yūthassa parihārako
          ahito bhavati ñātīnaṃ         sakuṇānaṃva cekato.
          Dhīro ca balavā sādhu        yūthassa parihārako
          hito bhavati ñātīnaṃ          tidasānaṃva vāsavo.
          Yo ca sīlañca paññañca       sutañcattani passati
          ubhinnamatthaṃ carati           attano ca parassa ca.
          Tasmā tuleyyamattānaṃ       sīlaṃ paññaṃ sutaṃpiva
          gaṇaṃ vā parihare dhīro       eko vāpi paribbajeti.

---------------------------------------------------------------------------------------------
page171.
     Tattha lahucittassāti lahucitto assa. Idaṃ vuttaṃ hoti
yo poso lahucittassa mittassa vā ñātino vā anuvidhayati
anuvattati tassa posassa anuvidhayato so lahucitto diso hoti
verikiccaṃ karoti. Ekassa kapinoti passatha ekassa lahucittassa
andhabālassa kapino hetu ayaṃ sakalassa yūthassa anayo avuḍḍhi
mahāvināso katoti. Paṇḍitamānīti yo sayaṃ bālo hutvā ahaṃ
paṇḍitoti attānaṃ maññamāno paṇḍitānaṃ ovādaṃ akatvā sakassa
cittassa vasaṃ gacchati so sacittassa vasaṃ gantvā yathā ayaṃ
dubbacakapi matasayanaṃ sayanto evaṃ sayethāti attho. Na sādhūti
bālo nāma balasampanno yūthassa parihārako na sādhu na suddhako.
Kiṃkāraṇā. So hi ahito hoti ñātīnaṃ vināsameva vahati.
Sakuṇānaṃva cekatoti yathā hi tittirasakuṇānaṃ dīpakatittiro divasaṃpi
vassanto aññe sakuṇe na māreti ñātakeva māreti tesaññeva
ahito hoti evanti attho. Hito bhavatīti kāyenapi vācāyapi
manasāpi hitakārakoyeva. Ubhinnamatthaṃ caratīti idha yo puggalo
ete sīlādayo guṇe attani passati so mayhaṃ ācārasīlaṃpi
atthi paññāpi atthi pariyattipi atthīti ñatvā tattato jānitvā
gaṇaṃ pariharanto attano ca paresañca attānaṃ parivāretvā
carantānaṃ ñātīnaṃ ubhinnampi atthameva carati. Tuleyyamattānanti
tuleyya attānaṃ tuletvā. Sīlaṃ paññaṃ sutaṃpivāti etāni
sīlādīni viya. Idaṃ vuttaṃ hoti yasmā sīlādīni attani

---------------------------------------------------------------------------------------------
page172.
Samanupassanto ubhinnaṃ atthaṃ carati tasmā paṇḍito etāni sīlādīni
viya attānaṃpi tesu tuletvā patiṭṭhito nu khomhi sīle paññāya
suteti tīretvā patiṭṭhitabhāvaṃ paccakkhaṃ katvā dhīro gaṇaṃ parihareyya
catūsu iriyāpathesu ekova hutvā paribbajeyya parivatteyya
parisūpaṭṭhāpakenāpi hi vivekacārināpi imehi tīhi dhammehi samannāgate-
neva bhavitabbaṃ.
     Evaṃ mahāsatto kapirājāpi hutvā vinayapariyattikiccaṃ kathesi.
     Satthā imaṃ dhammadesanaṃ āharitvā jātakaṃ samodhānesi
tadā dubbacakapi devadatto ahosi parisāpissa devadattaparisā
paṇḍitakapirājā pana ahamevāti.
                    Kapijātakaṃ navamaṃ.
                    Bakabrahmajātakaṃ
     dvāsattatīti idaṃ satthā jetavane viharanto bakabrahmānaṃ
ārabbha kathesi.
     Tassa hi idaṃ niccaṃ dhuvaṃ sassataṃ acavanadhammaṃ ito aññaṃ
lokassa nissaraṇaṃ nibbānannāma natthīti evaṃ diṭṭhi uppajji.
Heṭṭhuppattiko kiresa brahmā pubbe jhānaṃ bhāvetvā vehapphalesu
nibbatto. Tattha pañcakappasataparimāṇaṃ āyuṃ khepetvā subhakiṇhesu
nibbattetvā catusaṭṭhī kappe khepetvā tato cuto aṭṭhakappāyuke
ābhassare nibbatti. Tatrassa evaṃ diṭṭhi uppajji. So hi

---------------------------------------------------------------------------------------------
page173.
Neva uparibrahmalokato cutiṃ na tattha upapattiṃ anussari.
Tadubhayaṃpi apassanto evaṃ diṭṭhiṃ gaṇhi. Bhagavā tassa cetasā
cetoparivitakkamaññāya seyyathāpi nāma balavā puriso sammiñjitaṃ
vā bāhaṃ pasāreyya pasāritaṃ vā bāhaṃ sammiñjeyya evameva
jetavane antarahito tasmiṃ brahmaloke pāturahosi. Atha brahmā
bhagavantaṃ disvā ehi kho mārisa svāgataṃ mārisa cirassaṃ kho
mārisa imaṃ pariyāyamakāsi yadidaṃ idhāgamanāya idaṃ hi mārisa
niccaṃ idaṃ dhuvaṃ idaṃ sassataṃ idaṃ acavanadhammaṃ idaṃ hi kevalaṃ na
jāyati na jiyyati na miyyati na cavati na upapajjati ito ca
panaññaṃ uttarinissaraṇannāma natthīti āha. Evaṃ vutte bhagavā
bakabrahmānaṃ etadavoca avijjāgato vata bho bako brahmā
avijjāgato vata bho bako brahmā yatra hi nāma aniccaññeva
samānaṃ niccanti vakkhati santañca panaññaṃ uttarinissaraṇaṃ natthaññaṃ
uttarinissaraṇanti vakkhatīti. Taṃ sutvā brahmā tvaṃ evaṃ kathesīti
iti maṃ esa anuvattanto anubandhatīti cintetvā yathā nāma
dubbalo coro katipaye pahāre labhitvā kiṃ ahameva coro asukopi
coro asukopi coroti sabbe sahāyake ācikkhi tatheva bhagavato
anuyogabhayabhīto aññepi attano sahāyake ācikkhanto paṭhamaṃ
gāthamāha
                dvāsattati gotama puññakammā
                vasavattino jātijaraṃ atītā

---------------------------------------------------------------------------------------------
page174.
                Ayamantimā vedagū brahmupatti
                asmābhijappanti janā anekāti.
     Tattha dvāsattatīti na kevalaṃ gotama ahameva atha kho
imasmiṃ brahmaloke mayaṃ dvāsattati janā puññakammā aññesaṃ
upari attano vasaṃ vattanena vasavattino jātijarañca atītā ayaṃ
no vedehi gatattā vedagū ayaṃ gotama antimābrahmuppatti
pacchimakoṭippatti seṭṭhabhāvuppatti. Asmābhijappanti janā anekāti
amhe aññe bahū janā pañjalikā hutvā ayaṃ kho bhavaṃ brahmā
mahābrahmāti ādīni vadantā namassanti patthenti pihenti aho
vata mayaṃ evarūpā bhaveyyāmāti icchantīti attho.
     Tassa kathaṃ sutvā satthā dutiyaṃ gāthamāha
                appañca hetaṃ na hi dīghamāyu
                yaṃ tvaṃ baka maññasi dīghamāyuṃ
                sataṃ sahassāna nirabbudānaṃ
                āyuṃ pajānāmi tavāha brahmati.
     Tattha sataṃ sahassāna nirabbudānanti nirabbudasaṅkhātānaṃ gaṇana-
satasahassaṃ vassānañhi dasadasakānaṃ sataṃ sahassaṃ nāma sahassānaṃ
sataṃ satasahassaṃ nāma satasahassānaṃ sataṃ koṭi nāma sataṃ koṭisata-
sahassānaṃ pakoṭi nāma sataṃ pakoṭisatasahassānaṃ koṭipakoṭi nāma
sataṃ koṭipakoṭisatasahassānaṃ ekanahutaṃ nāma sataṃ nahutasatasahassānaṃ
ekaninnahutaṃ nāma cheko gaṇako ettakaṃ gaṇetuṃ sakkoti

---------------------------------------------------------------------------------------------
page175.
Tato paraṃ gaṇanā nāma buddhānameva visayo tattha sataṃ ninnahuta-
satasahassānaṃ ekaṃ abbudaṃ vīsati ubbudāni ekaṃ nirabbudaṃ.
Tesaṃ nirabbudānaṃ satasatasahassānaṃ nāma satasahassaṃ ettakaṃ bakassa
brahmuno ṭhatvā etasmiṃ bhave avasiṭṭhakaṃ āyu taṃ sandhāya
bhagavā evamāha.
     Taṃ sutvā bako tatiyaṃ gāthamāha
                anantadassī bhagavāhamasmi
                jātijaraṃ sokamupātivatto
                kiṃ me purāṇaṃ vatasīlavattaṃ
                ācikkha metaṃ yamahaṃ vijaññanti.
     Tattha bhagavāti bhagavā tumhe āyuṃ pajānāmi tavāhanti
vadantā ahaṃ anantadassī jātijarañceva sokañca upātivattosmīti
vadatha. Vatasīlavattanti vatasamādānañca sīlavattañca. Idaṃ vuttaṃ
hoti yadi tumhe sabbaññubuddhā evaṃ sante kiṃ mayhaṃ purāṇaṃ
vatañca sīlañca caraṇañca ācikkha me etaṃ yamahaṃ tayā
ācikkhitaṃ yāthāvasarasato vijāneyyanti.
     Athassa bhagavā atītāni vatthūni āharitvā ācikkhanto
catasso gāthāyo abhāsi
                yaṃ tvaṃ apāyesi bahū manusse
                pipāsite ghammani sapparete

---------------------------------------------------------------------------------------------
page176.
                Tante purāṇaṃ vatasīlavattaṃ
                suttappabuddhova anussarāmi.
                Yaṃ eṇikūlasmiṃ janataṃ gahītaṃ
                amocayī gayhaka nīyamānaṃ
                tante purāṇaṃ vatasīlavattaṃ
                suttappabuddhova anussarāmi.
                Gaṅgāya sotasmiṃ gahītanāvaṃ
                luddhena nāgena manussakappā
                amocayī tvaṃ balasā pasayha
                tante purāṇaṃ vatasīlavattaṃ
                suttappabuddhova anussarāmi.
                Kappo ca te patthacaro ahosiṃ
                sambuddhivantaṃ vati so amaññaṃ
                tante purāṇaṃ vatasīlavattaṃ
                suttappabuddhova anussarāmīti.
     Tattha apāyesīti pāyesi. Ghammani sappareteti ghammena
nisapparete ativiya  phuṭṭhena ghammena kilamante. Suttappabuddhovāti
paccūsakāle supanto supinaṃ passitvā taṃ supinaṃ viya anussarāmi.
     So kira bakabrahmā ekasmiṃ kappe tāpaso hutvā marukantāre
vasanto bahūnaṃ kantāraṃ paṭipannānaṃ pānīyaṃ āharitvā adāsi.
Athekadivasaṃ eko satthavāho pañcahi sakaṭasatehi marukantāraṃ paṭipajji.

---------------------------------------------------------------------------------------------
page177.
Manussā disā vavaṭṭhapetuṃ asakkontā satta divasāni āhiṇḍitvā
khīṇadārudakā nirāhārā taṇhābhibhūtā idāni no jīvitaṃ natthīti
sakaṭaparivaṭṭaṃ katvā goṇe mocetvā heṭṭhāsakaṭesu nipajjiṃsu.
Tadā tāpaso āvajjento te disvā mā mayi passente nassiṃsūti
cintetvā attano iddhānubhāvena gaṅgāsotaṃ ubbattetvā sattha-
vāhābhimukhaṃ akāsi. Avidūre cekaṃ vanasaṇḍaṃ māpesi. Manussā
pānīyaṃ pivitvā nahātvā goṇe santappetvā vanasaṇḍato tiṇaṃ
lāyitvā dārūni gahetvā disaṃ sallakkhetvā arogā kantāraṃ
atikkamiṃsu taṃ sandhāyetaṃ vuttaṃ.
     Eṇikūlasminti eṇiyā nāma nadiyā kūle. Gayhaka nīyamānanti
karamaragāhaṃ gahetvā nīyamānaṃ.
     So kira tāpaso aparasmiṃ kāle ekaṃ paccantagāmaṃ nissāya
nadītīre vanasaṇḍe vihāsi. Athekasmiṃ divase pabbatā corā
otaritvā taṃ gāmaṃ paharitvā mahājanaṃ gahetvā pabbataṃ āropetvā
antarāmagge cariyamanusse ṭhapetvā pabbatajālaṃ pavisitvā āhāraṃ
pacāpentā nisīdiṃsu. Tāpaso gomahisādīnañceva dārakadārikādīnañca
mahantaṃ aṭṭasaraṃ sutvā mayi passante mā nassiṃsūti iddhānubhāvena
attabhāvaṃ vijahitvā caturaṅginiyā senāya parivuto rājā hutvā
yuddhabheriṃ ākoṭāpento taṃ ṭhānaṃ agamāsi. Cariyamanussā taṃ
disvā corānaṃ ārocesuṃ. Corā raññā saddhiṃ viggaho

---------------------------------------------------------------------------------------------
page178.
Nāma na yuttoti sabbaṃ gahitakaramaraṃ chaḍḍetvā bhattaṃ abhuñjitvāva
palāyiṃsu. Tāpaso te sabbe ānetvā sakagāmeyeva patiṭṭhāpesi
taṃ sandhāyetaṃ vuttaṃ.
     Gahītanāvanti niggahitanāvaṃ. Luddhenāti kakkhalena. Manussa-
kappāti manusse vināsetukāmatāya. Balasāti balena. Pasayhāti
abhibhavitvā.
     Aparasmiṃ kāle tāpaso gaṅgātīre vihāsi. Tadā manussā
dve tayo nāvāsaṅghāṭe bandhitvā saṅghāṭamatthake pupphamaṇḍapaṃ
kāretvā saṅghāṭe nisīditvā khādantā pivantā samuddakulaṃ gacchanti
tehi pītāvasesaṃ suraṃ bhuttāvasenāni khāditāvasesāni bhattamacchamaṃsa-
tambolādīni gaṅgāyameva pātenti. Gaṅgeyyo nāma nāgarājā ime
ucchiṭṭhakaṃ mama upari khipantīti kujjhitvā sabbe te jane gahetvā
gaṅgāya osīdāpessāmīti mahantaṃ ekadoṇikanāvappamāṇaṃ attabhāvaṃ
māpetvā udakaṃ bhinditvā phaṇaṃ dhāyaramāno tesaṃ abhimukho pāyāsi.
Te nāgarājānaṃ disvāva maraṇabhayatajjitā ekappahāreneva mahāsaddaṃ
kariṃsu. Tāpaso tesaṃ paridevanasaddaṃ sutvā nāgarājassa kuddhabhāvaṃ
ñatvā mayi passante mā nassiṃsūti khippaṃ nisantatitāya attano
ānubhāvena khippaṃ supaṇṇavaṇṇaṃ attānaṃ māpetvā agamāsi.
Nāgarājā taṃ disvā maraṇabhayabhīto udake nimmujji. Manussā
sotthibhāvaṃ patvā agamaṃsu taṃ sandhāyetaṃ vuttaṃ.
     Patthacaroti antevāsiko. Sambuddhivantaṃ vati so amaññanti

---------------------------------------------------------------------------------------------
page179.
Buddhisampanno ceva vatasampanno ca tāpasoti taṃ maññamāno.
Iminā kiṃ dasseti. Mahābrahme ahaṃ atīte tava kesavatāpasakāle
kappo nāma antevāsī veyyāvaccakaro hutvā tuyhaṃ nāradena
nāma amaccena bārāṇasito himavantaṃ ānītassa rogaṃ vūpasamesiṃ.
Atha naṃ nārado dutiyavāre āgantvā nirogaṃ disvā imaṃ gāthaṃ abhāsi
        manussindaṃ jahitvāna       sabbakāmasamiddhinaṃ
        kathaṃ nu bhagavā kesī       kappassa ramati assameti.
Tamenaṃ tvaṃ etadavoca
        sādhūni ramaṇīyāni         santi rukkhā manoramā
        subhāsitāni kappassa       nārada ramayanti manti.
Itissa bhagavā imaṃ attanā antevāsikena hutvā rogassa
vūpasamitabhāvaṃ dīpento evamāha. Idañca pana tena brahmunā
manussaloke katakammaṃ sabbaṃ mahābrahmānaṃ sallakkhāpentova kathesi.
     So satthu vacanena attanā katakammaṃ saritvā tathāgatassa thutiṃ
karonto osānagāthamāha
                addhā pajānāsi mametamāyuṃ
                aññaṃpi jānāsi tathā hi buddho
                tathā hi tāyaṃ jalitānubhāvo
                obhāsayaṃ tiṭṭhati brahmalokanti.
     Tattha tathā hi buddhoti tathā hi tvaṃ buddho buddhānaṃ hi
     anaññātannāma natthi sabbadhammānaṃ buddhattāyeva hi te buddhā

---------------------------------------------------------------------------------------------
page180.
Nāma. Tathā hi tāyanti buddhattāyeva ca pana tava ayaṃ jalito
sarīrappabhāvo. Obhāsayaṃ tiṭṭhatīti imaṃ sakalaṃpi brahmalokaṃ
obhāsayanto tiṭṭhatīti.
     Evaṃ satthā attano buddhaguṇaṃ jānāpento dhammaṃ desento
saccāni pakāsesi saccapariyosāne dasamattānaṃ brahmasahassānaṃ
anupādāya āsavehi cittāni vimucciṃsu. Iti bhagavā bahūnaṃ brahmānaṃ
avassayo hutvā brahmalokā jetavanaṃ āgantvā tattha kathitaniyāme-
neva dhammadesanaṃ bhikkhūnaṃ kathetvā jātakaṃ samodhānesi tadā kesavatāpaso
bakabrahmā ahosi kappamāṇavo pana ahamevāti.
                   Bakabrahmajātakaṃ dasamaṃ.
                    Kukkuvaggo paṭhamo.
                     ------------

---------------------------------------------------------------------------------------------
page181.
                     Gandhāravaggavaṇṇanā
                      ----------
                       gandhārajātakaṃ
     hitvā gāmasahassānīti idaṃ satthā jetavane viharanto bhesajja-
sannidhikārasikkhāpadaṃ ārabbha kathesi.
     Vatthuṃ pana rājagahe samuṭṭhitaṃ. Āyasmatā hi pilindavacchena
ārāmikakulaṃ mocetuṃ rājanivesanaṃ gantvā rañño pāsāde iddhibalena
sovaṇṇamaye kate manussā pasīditvā therassa pañca bhesajjāni
pahiṇiṃsu. So tāni parisāya vissajjesi. Parisā panassa bāhulikā
honti laddhaladdhaṃ kolumbepi ghaṭepi pattathavikāyopi pūretvā
paṭisāmenti. Manussā passitvā mahicchā ime samaṇā anto-
koṭṭhāgārikāti ujjhāyiṃsu. Satthā taṃ pavattiṃ sutvā yāni kho
pana tāni gilānānaṃ bhikkhūnaṃ paṭisāyanīyāni bhesajjānīti sikkhāpadaṃ
saññāpetvā bhikkhave porāṇakapaṇḍitā anuppanne buddhe bāhiraka-
pabbajjaṃ pabbajitvā pañcasīlamattakaṃ rakkhantāpi loṇasakkharamattakaṃ
punadivasatthāya na niddahiṃsu tumhe pana evarūpe niyyānikasāsane
pabbajitvā dutiyatatiyadivasatthāya sannidhiṃ karontā ayuttaṃ karothāti
vatvā atītaṃ āhari
     atīte gandhāraraṭṭhe bodhisatto gandhārarañño putto hutvā

---------------------------------------------------------------------------------------------
page182.
Pitu accayena rajje patiṭṭhāya dhammena rajjaṃ kāresi. Majjhimadesepi
videharaṭṭhe videho nāma rājā rajjaṃ kāresi. Tepi dve
rājāno adiṭṭhasahāyā hutvā aññamaññaṃ thiravissāsā ahesuṃ.
Tadā manussā dīghāyukā honti tiṃsavassasahassāni jīvanti. Athekadā
gandhārarājā puṇṇamuposathadivase samādinnasīlo hutvā mahātale
paññattapavarapallaṅkamajjhagato vivaṭena sīhapañjarena pācīnalokadhātuṃ
olokento amaccānaṃ dhammatthayuttakathaṃ kathento nisīdi. Tasmiṃ
khaṇe gaganatale abhilaṅghantamiva paripuṇṇacandamaṇḍalaṃ rāhu avatthari.
Candappabhā antaradhāyi. Amaccā candālokaṃ apassantā candassa
rāhunā gahitabhāvaṃ rañño ārocesuṃ. Rājā candaṃ oloketvā
ayaṃ cando āgantukaupakkilesena upakkiliṭṭho nippabho jāto
mayhaṃpesa rājaparivāro upakkilesova na kho pana me taṃ paṭirūpaṃ yvāhaṃ
rāhunā gahitacando viya nippabho bhaveyyaṃ visuddhe gaganatale vicarantaṃ
candamaṇḍalamiva rajjaṃ pahāya pabbajissāmi kiṃ me parena ovaditena
kule ca gaṇe ca alaggo hutvā attānameva ovadanto
vicarissāmi idaṃ me paṭirūpanti cintetvā yaṃ icchatha taṃ rājānaṃ
karothāti rajjaṃ amaccānaṃ niyyādesi. Tasmiṃ gandhāraraṭṭhe rājā
rajjaṃ chaḍḍetvā isipabbajjaṃ pabbajitvā jhānābhiññā nibbattetvā
jhānaratisamappito himavantappadese vāsaṃ kappesi. Videharājāpi
sukhaṃ me sahāyassa raññoti vāṇije pucchitvā tassa pabbajitabhāvaṃ
sutvā mama sahāye pabbajite ahaṃ rajjena kiṃ karissāmīti

---------------------------------------------------------------------------------------------
page183.
Sattayojanike mithilanagare rajjaṃ tiyojanasatike videharaṭṭhe soḷasasu gāma-
sahassesu pūritapūritāni koṭṭhāgārāni soḷasasahassā nāṭakitthiyo
chaḍḍetvā puttadhītaro amanasikaritvā himavantappadesaṃ pavisitvā
pabbajitvā pavattaphalabhojano hutvā samaggavāsaṃ vasanto vicari.
Te ubhopi samavattācāraṃ carantā aparabhāge samāgacchiṃsu na pana
aññamaññaṃ sañjāniṃsu sammodamānā ekatova samavattācāraṃ
cariṃsu. Tadā videhatāpaso gandhāratāpasassa upaṭṭhānaṃ karoti.
Tesaṃ ekasmiṃ puṇṇamīdivase aññatarasmiṃ rukkhamūle nisīditvā dhamma-
yuttakathaṃ kathentānaṃ gaganatale virocamānaṃ candamaṇḍalaṃ rāhu avatthari.
Videhatāpaso kinnu kho candassa pabhā naṭṭhāti oloketvā rāhunā
gahitaṃ candaṃ disvā ko nu kho esa ācariya candaṃ avattharitvā
nippabhamakāsīti pucchi. Antevāsika ayaṃ rāhu nāma candasseko
upakkileso virocituṃ na deti ahaṃpi rāhuggahitaṃ candamaṇḍalaṃ disvā
idaṃ parisuddhaṃ candamaṇḍalaṃ āgantukupakkilesena nippabhaṃ jātaṃ mayhaṃpi
idaṃ rajjaṃ upakkileso yāva maṃ candamaṇḍalaṃ rāhu viya nippabhaṃ na
karoti tāva pabbajissāmīti cintetvā tadeva rāhuggahitaṃ candamaṇḍalaṃ
ārammaṇaṃ katvā mahārajjaṃ chaḍḍetvā pabbajitoti. Ācariya
tvaṃ gandhārarājāti. Āma ahanti. Ācariya ahaṃpi videharaṭṭhe
mithilanagare videharājā nāma nanu mayaṃ aññamaññaṃ adiṭṭhasahāyakāti.
Kiṃ pana te ārammaṇaṃ ahosīti. Ahaṃ tumhe pabbajitāti sutvā
addhā pabbajjāya mahantaṃ guṇaṃ addasāti tumheyeva ārammaṇaṃ

---------------------------------------------------------------------------------------------
page184.
Katvā rajjaṃ pahāya pabbajitoti. Te tato paṭṭhāya ativiya
samaggā sammodamānā pavattaphalabhojanā hutvā vicariṃsu. Tattha
dīgharattaṃ vasitvā ca pana loṇambilasevanatthāya himavantato otaritvā
ekaṃ paccantagāmaṃ pāpuṇiṃsu. Manussā tesaṃ iriyāpathe pasīditvā
bhikkhaṃ datvā paṭiññaṃ gahetvā araññe rattiṭṭhānādīni māpetvā
vasāpesuṃ antarāmaggepi nesaṃ bhattakiccakaraṇatthāya udakaphāsukaṭṭhāne
paṇṇasālaṃ kāresuṃ. Te paccantagāme bhikkhaṃ caritvā tāya
paṇṇasālāya nisīditvā paribhuñjitvā attano vasanaṭṭhānaṃ gacchanti.
Tepi tesaṃ manussā āhāraṃ dadamānā ekadā loṇaṃ patte
pakkhipitvā denti ekadā paṇṇapuṭe bandhitvā denti ekadā
aloṇakāhārameva denti. Te tesaṃpi ekadivasaṃ paṇṇapuṭe bahutaraṃ
loṇaṃ adaṃsu. Videhatāpaso loṇaṃ ādāya gantvā bodhisattassa
bhattakiccakāle pahonakaṃ datvā attanopi pamāṇayuttaṃ gahetvā
atirekaṃ paṇṇapuṭe bandhitvā aloṇadivase bhavissatīti tiṇavaṭṭikaantare
ṭhapesi. Athekadivasaṃ aloṇake āhāre laddhe vedeho
gandhārassa bhikkhābhājanaṃ datvā tiṇavaṭṭikaantarato loṇaṃ āharitvā
ācariya loṇaṃ gaṇhathāti āha. Ajja manussehi loṇaṃ na dinnaṃ
tvaṃ kuto labhīti. Ācariya purimadivasaṃ manussā bahuṃ loṇamadaṃsu
athāhaṃ aloṇakadivase bhavissatīti atirekaṃ loṇaṃ ṭhapesinti. Atha naṃ
bodhisatto moghapurisa tiyojanasatikaṃ videharaṭṭhaṃ pahāya pabbajitvā
akiñcanabhāvaṃ patvā idāni loṇasakkharāya taṇhaṃ janesīti tajjitvā

---------------------------------------------------------------------------------------------
page185.
Ovadanto paṭhamaṃ gāthamāha
           hitvā gāmasahassāni       paripuṇṇāni soḷasa
           koṭṭhāgārāni phītāni      sannidhindāni kubbasīti.
     Tattha koṭṭhāgārānīti suvaṇṇarajatamaṇimuttādiratanakoṭṭhāgārāni
ca dussakoṭṭhāgārāni ca dhaññakoṭṭhāgārāni ca. Phītānīti pūrāni.
Sannidhindāni kubbasīti idāni sve bhavissati tatiyadivase bhavissatīti
loṇamattaṃ sannidhiṃ karosi.
     Videhatāpaso evaṃ garahiyamāno garahaṃ asahanto paṭipakkho
hutvā ācariya tumhe attano dosaṃ adisvā mayhameva dosaṃ
passatha nanu tumhe kiṃ me parena ovaditena attānameva ovadissāmīti
rajjaṃ chaḍḍetvā pabbajitā tumhe idāni maṃ kasmā ovadathāti
codento dutiyaṃ gāthamāha
           hitvā gandhāravisayaṃ        pahūtadhanapāniyaṃ
           pasāsanito nikkhanto       idha dāni pasāsasīti.
     Tattha pasāsanitoti ovādānusāsanīdānato. Idha dānīti idāni
idha araññe kasmā ovadathāti.
     Taṃ sutvā bodhisatto tatiyaṃ gāthamāha
           dhammaṃ bhaṇāmi vedeha       adhammo me na ruccati
           dhammaṃ me bhaṇamānassa       na pāpamupalimpatīti.
     Tattha dhammanti sabhāvaṃ buddhādīhi vaṇṇitapasaṭṭhakāraṇameva.
Adhammo me na ruccatīti adhammo nāma asabhāvo mayhaṃ kadācipi

---------------------------------------------------------------------------------------------
page186.
Na ruccati. Na pāpamupalimpatīti mama sabhāvameva kāraṇameva bhaṇantassa
pāpaṃ nāma hadaye na allīyati ovādadānannāmetaṃ buddhapaccekabuddha-
buddhasāvakabodhisattānaṃ paveṇi. Tehi dinnovādaṃ bālā na gaṇhanti
ovādadāyakassa pana pāpannāma natthi. Puna desento āha
           nidhīnaṃva pavattāraṃ          yaṃ passe vajjadassinaṃ
           niggayhavādiṃ medhāviṃ       tādisaṃ paṇḍitaṃ  bhaje
           tādisaṃ bhajamānassa         seyyo hoti na pāpiyo.
           Ovadeyya anusāseyya     asabbhā ca nivāraye
           sataṃ hi so piyo hoti      asataṃ hoti appiyo.
     Vedehatāpaso bodhisattassa kathaṃ sutvā ācariya atthanissitaṃ
kathentenāpi paraṃ ghaṭetvā rosetvā kathetuṃ na vaṭṭati tvaṃ maṃ
dusatthakena muṇḍanto viya atipharusaṃ kathesīti vatvā catutthaṃ gāthamāha
           yenakenaci vaṇṇena        paro labhati ruppanaṃ
           mahatthiyaṃpi ce vācaṃ        na taṃ bhāseyya paṇḍitoti.
     Tattha yenakenacīti dhammayuttenāpi kāraṇena. Labhati ruppananti
ghaṭanaṃ ruppanaṃ kuppanaṃ labhati. Na taṃ bhāseyyāti tasmā taṃ parapuggalaṃ
yāya ca so vācāya ruppati taṃ mahatthiyaṃ mahantaatthanissitaṃpi vācaṃ
na bhāseyyāti atthoti.
     Athassa bodhisatto pañcamaṃ gāthamāha
           kāmaṃ ruppatu vā mā vā    bhusaṃ vā vikiriyyatu
           dhammaṃ me bhaṇamānassa       na pāpamupalimpatīti.

---------------------------------------------------------------------------------------------
page187.
     Tattha kāmanti ekaṃsena. Idaṃ vuttaṃ hoti ayuttakārako
puggalo ayuttaṃ te katanti  ovadiyamāno ekaṃseneva kujjhatu vā
mā vā kujjhatu. Athavā bhusamuṭṭhi viya vikiriyyatu mayhaṃ pana
dhammaṃ bhaṇantassa pāpannāma natthīti.
     Evañca pana vatvā na kho ahaṃ ānanda tathā parakkamissāmi
yathā kumbhakāro āmake āmake mattike niggayha niggayhāhaṃ ānanda
vakkhāmi yo sāro so ṭhassatīti imassa sugatovādassa anurūpāya
paṭipattiyā ṭhatvā yathā kumbhakāro  bhājanesu punappunaṃ ākoṭetvā
ākoṭetvā āmakaṃ agahetvā supakkameva bhājanaṃ gaṇhi evaṃ
punappunaṃ ovaditvā niggaṇhitvā pakkabhājanasadisā puggalā gahitāti
dassetuṃ puna taṃ ovadanto
          no ce assa sakā buddhi   vinayo vā susikkhito
          vane andhamahisova        careyya bahuko jano.
          Yasmā ca panidhekacce     ācāramhi susikkhitā
          vinītavinayā dhīrā         caranti susamāhitāti
idaṃ gāthadvayamāha.
     Tassattho samma vedeha imesaṃ hi sattānaṃ sace attano
buddhivā paṇḍite ovādadāyake nissāya ācārapaññatti vinayo
vā susikkhito na bhaveyya evaṃ sante yathā tiṇalatādigahane
vane andhamahiso gocarāgocaraṃ sāsaṅkanirāsaṅkañca ṭhānaṃ ajānanto
carati tathā tumhādiso bahuko jano careyya yasmā pana idha

---------------------------------------------------------------------------------------------
page188.
Ekacce sakāya buddhiyā rahitā sattā ācariyasantike ācāra-
paññattiyā susikkhitā tasmā ācariyehi attano anurūpena vinayena
vinītattā vinītavinayā susamāhitā ekaggacittā hutvā vicarantīti
iminā idaṃ dasseti iminā hi sattena gihinā hutvā attano
kulānurūpā pabbajitena pabbajjānurūpā sikkhā sikkhitabbā gihinopi
hi attano kulānurūpesu kasigorakkhādīsu susikkhitāva sampannajīvā
hutvā susamāhitā caranti. Pabbajitāpi pabbajjānurūpesu pāsādikesu
abhikkantapaṭikkantādīsu adhisīlaadhicittaadhipaññāsikkhāsu susikkhitāva
vigatavikkhepā susamāhitā caranti. Lokasmimhi
        bāhusaccañca sippañca        vinayo ca susikkhito
        subhāsitā ca yā vācā      etammaṅgalamuttamanti.
     Taṃ sutvā vedehatāpaso ācariya ito paṭṭhāya maṃ ovadatha
anusāsatha ahaṃ anadhivāsakajātitāya tumhehi saddhiṃ kathesiṃ taṃ me
khamathāti vanditvā mahāsattaṃ khamāpesi. Te samaggavāsaṃ vasitvā
puna himavantameva agamaṃsu. Tattha bodhisatto vedehatāpasassa
kasiṇaparikammaṃ kathesi. So taṃ sutvā abhiññā ca samāpattiyo ca
nibbattesi. Iti te ubhopi aparihīnajjhānā brahmalokaparāyanā
ahesuṃ.
     Satthā imaṃ dhammadesanaṃ āharitvā jātakaṃ samodhānesi tadā
videho ānando ahosi gandhārarājā pana ahamevāti.
                   Gandhārajātakaṃ paṭhamaṃ.

---------------------------------------------------------------------------------------------
page189.
                       Mahākapijātakaṃ
     attānaṃ saṅkamaṃ katvāti idaṃ satthā jetavane viharanto
ñātatthacariyaṃ ārabbha kathesi. Vatthu bhaddasālajātake āvībhavissati.
     Tadā ca pana dhammasabhāyaṃ kathaṃ samuṭṭhāpesuṃ āvuso sammāsambuddho
ñātakānaṃ atthaṃ caratīti. Satthā āgantvā kāya nuttha bhikkhave
etarahi kathāya sannisinnāti pucchitvā imāya nāmāti vutte
na bhikkhave idāneva pubbepi tathāgato ñātīnaṃ atthaṃ caratevāti
vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
kapiyoniyaṃ nibbattitvā vayappatto ārohapariṇāhasampanno
thāmabalūpeto pañcahatthibalaparimāṇo asītisahassakapigaṇaparivāro himavantap-
padese vasi. Tattha gaṅgātīraṃ nissāya sākhāviṭapasampanno saṇḍac-
chāyo bahalapatto pabbatakūṭaṃ viya samuggato ambarukkho ahosi
nigrodharukkhoti vadanti. Tassa madhurāni phalāni dibbagandharasasadisāni
mahantaphalāni mahantakumbhappamāṇāni. Tassa ekissā sākhāya
phalāni thale patanti ekissā sākhāya gaṅgāya udake patanti.
Dvinnaṃ sākhānaṃ phalāni majjhe rukkhamūle patanti. Bodhisatto
kapigaṇaṃ ādāya tattha phalāni khādanto ekasmiṃ kāle imassa
rukkhassa udake patitaphalaṃ nissāya amhākaṃ bhayaṃ uppajjissatīti

---------------------------------------------------------------------------------------------
page190.
Udakamatthake sākhāya ekaphalaṃpi anavasesetvā pupphakāle kāḷāya-
pattakālato paṭṭhāya khādāpeti ceva pātāpeti ca. Evaṃ santepi
asītiyā vānarasahassehi adiṭṭhaṃ kipillikapuṭapaṭicchannaṃ ekaṃ pakkaphalaṃ
nadiyaṃ patitvā uddhañca adho ca jālaṃ bandhāpentassa udakakīḷaṃ
kīḷantassa bārāṇasīrañño uddhaṃjāle laggi. Rañño divasaṃ
kīḷitvā sāyaṃ gamanasamaye kevaṭṭā jālaṃ ukkhipantā taṃ disvā
asukaphalannāmāti ajānantā rañño dassesuṃ. Rājā kiṃ phalannāmetanti
pucchi. Na jānāma devāti. Ke jānissantīti. Vanacarakā
devāti āhaṃsu. So vanacarake pakkosāpetvā tesaṃ santikā
ambapakkanti sutvā churikāya chinditvā paṭhamaṃ vanacarake khādāpetvā
pacchā attanāpi khādi. Itthāgārassāpi amaccānaṃpi khādāpesi.
Rañño ambapakkaraso sakalasarīraṃ pharitvā aṭṭhāsi. So rasataṇhāya
bajjhitvā tassa rukkhassa ṭhitaṭṭhānaṃ vanacarake pucchitvā tehi
himavantappadese nadītīreti vutte bahū nāvāsaṅghāṭe bandhāpetvā
vanacarakehi desitamaggena uddhaṃsotaṃ agamāsi. Ettakāni divasānīti
paricchedo na kathitoti. Anupubbena taṃ ṭhānaṃ patvā eso
devarukkhoti vanacarakā rañño ācikkhiṃsu. Rājā nāvaṃ nadiyaṃ
ṭhapetvā mahājanaparivuto padasā tattha gantvā rukkhamūle sayanaṃ
paññāpetvā ambapakkāni khāditvā nānaggarasabhojanaṃ bhuñjitvā
nipajji. Sabbadisāsu ārakkhaṃ ṭhapetvā aggiṃ kariṃsu. Mahāsatto
manussesu niddaṃ okkamantesu aḍḍharattisamaye parisāya saddhiṃ agamāsi.

---------------------------------------------------------------------------------------------
page191.
Asītisahassavānarā sākhāya sākhaṃ carantā ambāni khādanti. Rājā
pabujjhitvā kapigaṇaṃ disvā manusse uṭṭhāpetvā dhanuggahe pakkosā-
petvā yathā ete phalakhādakā vānarā na palāyanti tathā ne
parikkhipitvā vijjhatha sve ambāni ceva vānaramaṃsañca khādissāmāti
āha. Dhanuggahā sādhūti sampaṭicchitvā rukkhaṃ parivāretvā sarena
sannahitvā aṭṭhaṃsu. Te disvā vānarā maraṇabhayabhītā palāyituṃ
asakkontā mahāsattaṃ upasaṅkamitvā deva palāyanamakkaṭe vijjhissāmāti
rukkhaṃ parikkhipitvā dhanuggahā ṭhitā kiṃ karomāti pucchitvā
kampamānā aṭṭhaṃsu. Bodhisatto mā bhāyittha ahaṃ vo jīvitaṃ
dassāmīti vānaragaṇaṃ samassāsetvā ujukaṃ uggatasākhaṃ āruyha
gaṅgābhimukhiṃ gatasākhaṃ gantvā tassā pariyantato pakkhanditvā
dhanusatamattaṭṭhānaṃ atikkamma gaṅgātīre ekasmiṃ gumbamatthake patitvā
tato oruyha mamāgataṭṭhānaṃ ettakaṃ bhavissatīti ākāsaṃ paricchinditvā
ekaṃ vettalataṃ mūle chinditvā sodhetvā ettakaṃ ṭhānaṃ rukkhe
bandhissati ettakaṃ ākāsaṭṭhaṃ bhavissatīti imāni dve ṭhānāni
vavaṭṭhapetvā attano kaṭiyaṃ bandhanaṭṭhānaṃ na sallakkhesi. So taṃ
vettalataṃ ādāya ekaṃ koṭiṃ gaṅgātīre patiṭṭhitarukkhe bandhitvā
ekaṃ attano kaṭiyaṃ bandhitvā vātacchinnavalāhakā viya vegena
dhanusatamattaṃ ṭhānaṃ laṅghitvā kaṭiyaṃ bandhanaṭṭhānassa asallakkhitattā
rukkhaṃ pāpuṇituṃ asakkonto ubhohi hatthehi ambasākhaṃ daḷhaṃ gaṇhitvā
vānaragaṇassa saññaṃ adāsi sīghaṃ me piṭṭhiyaṃ maddamānā vettalatāya

---------------------------------------------------------------------------------------------
page192.
Sotthigamanaṃ gacchathāti. Asītisahassavānarā mahāsattaṃ vanditvā
khamāpetvā tathā agamaṃsu. Tadā devadattopi makkaṭo hutvā
tesaṃ abbhantare hoti. So ayaṃ me paccāmittassa piṭṭhiṃ passituṃ
kāloti uccasākhaṃ āruyha vegaṃ janetvā tassa piṭṭhiyaṃ pati.
Mahāsattassa hadayaṃ bhijji balavavedanā uppajji. Sopi taṃ vedanāpattaṃ
katvā pakkāmi. Mahāsatto ekakova ahosi. Rājā aniddāyanto
vānarehi ca mahāsattena ca katakiriyaṃ sabbaṃ disvā ayaṃ tiracchāno
hutvā attano jīvitaṃ agaṇetvā parisāya sotthibhāvameva akāsīti
cintento nipajji. So pabhātāya rattiyā mahāsattassa tussitvā na
yuttaṃ imaṃ kapirājānaṃ nāsetuṃ upāyena naṃ otāretvā paṭijaggissāmīti
antogaṅgāya nāvāsaṅghāṭaṃ ṭhapetvā tattha aṭṭakaṃ bandhāpetvā
saṇikaṃ mahāsattaṃ otārāpetvā piṭṭhiyaṃ kāsāvavatthaṃ pattharāpetvā
gaṅgodakena nahāpetvā phāṇitodakaṃ pāyetvā parisukkhasarīraṃ sahassa-
pākatelena abbhañjāpetvā sayanapiṭṭhe eḷakacammaṃ santharāpetvā
tattha naṃ nipajjāpetvā attanā nīce āsane nisīditvā paṭhamaṃ
gāthamāha
         attānaṃ saṅkamaṃ katvā      yo sotthiṃ samatārayi
         kiṃ tvaṃ tesaṃ kiṃme tuyhaṃ     honti hete mahākapīti.
     Tassattho bho mahākapi yo tvaṃ attānaṃ saṅkamaṃ katvā
tulaṃ āropetvā jīvitaṃ pariccajitvā ime vānare sotthiṃ samatārayi
khemena santāresi kiṃ tvaṃ tesaṃ ahosi kiṃme tuyhaṃ vā kiṃ

---------------------------------------------------------------------------------------------
page193.
Me ete hontīti.
     Taṃ sutvā bodhisatto rājānaṃ ovadanto sesagāthā abhāsi
         rājāhaṃ issaro tesaṃ      yūthassa parihārako
         tesaṃ sokaparetānaṃ        bhītānante arindama.
         Ullaṅghayitvā attānaṃ      vissaṭṭhadhanuno sataṃ
         tato aparapādesu         daḷhaṃ bandhaṃ latāgulaṃ.
         Chinnabbhamiva vātena        nuṇṇo rukkhamupāgamiṃ
         sohaṃ appabhavaṃ tattha        sākhaṃ hatthehi aggahiṃ.
         Taṃ maṃ vīṇāyataṃ santaṃ        sākhāya ca latāya ca
         samanukkamantā pādehi      sotthiṃ sākhamigā gatā.
         Taṃ maṃ na tappatī bandho      vadho me na tapessati
         sukhamāharitaṃ tesaṃ          yesaṃ rajjamakārayiṃ.
         Esā te upamā rāja     taṃ suṇāhi arindama
         raññā raṭṭhassa yoggassa    balassa nigamassa ca
         sabbesaṃ sukhametabbaṃ        khattiyena pajānatāti.
     Tattha tesanti tesaṃ asītisahassānaṃ vānarānaṃ. Bhītānanteti
tava vijjhanatthāya āṇāpetvā ṭhitassa bhītānaṃ. Arindamāti
rājānaṃ ālapati. Rājā hi corādīnaṃ arīnaṃ damanato arindamoti
vuccati. Vissaṭṭhadhanuno satanti āropitadhanusatappamāṇaṃ ṭhānaṃ attānaṃ
ākāse ullaṅghayitvā vissajjetvā. Tatoti imamhā rukkhā

---------------------------------------------------------------------------------------------
page194.
Laṅghayitvā gataṭṭhānato. Aparapādesūti pacchāpādesu. Idaṃ
kaṭibhāgaṃ sandhāya vuttaṃ. Bodhisatto hi kaṭibhāgena taṃ latāgulaṃ
daḷhaṃ bandhitvā pacchimapādehi bhūmiṃ akkamitvā vātavegena ākāsaṃ
pakkhandi. Nuṇṇo rukkhamupāgaminti vātacchinnaṃ abbhamiva attano
vegajanitena vātena nuṇṇo. Yathā vātacchinnabbhavātena evaṃ
attano vegena nuṇṇo hutvā imaṃ ambarukkhaṃ upāgamiṃ. Appabhavanti
so ahaṃ tattha ākāsappadese rukkhaṃ pāpuṇituṃ appahonto tassa
sākhaṃ hatthehi aggahesinti attho. Vīṇāyatanti rukkhasākhāya ca
vettalatāya ca vīṇāya bhamaratanti viya vigataṃ ākaḍḍhitasarīraṃ.
Samanukkamantāti mayā anuññātā maṃ vanditvā khamāpetvā pādehi
samanukkamantā nirantarameva akkamantā sotthiṃ gatā. Taṃ maṃ na
tappatī bandhoti taṃ maṃ nāpi so valliyā bandho tappati nāpi
idāni maraṇaṃ tappessati. Kiṃkāraṇā sukhamāharitaṃ tesanti yasmā
yesaṃ ahaṃ rajjamakārayiṃ tesaṃ mayā sukhamāharitaṃ ete hi mahārāja
ayaṃ no uppannaṃpi dukkhaṃ haritvā sukhaṃ āharissatīti maṃ rājānaṃ
akaṃsu ahaṃpi tumhākaṃ uppannaṃ dukkhaṃ harissāmicceva etesaṃ
rājā jāto taṃ ajja mayā etesaṃ maraṇadukkhaṃ haritvā jīvitasukhaṃ
āhaṭaṃ tena maṃ nāpi bandho tappati na maraṇavadho tappessati.
Esava te upamāti esā te mahārāja  mayā katakiriyāya upamā.
Taṃ suṇāhīti tasmā imāya upamāya saṃsandetvā attano diyyamānaṃ
ovādaṃ suṇāhi. Raññā raṭṭhassāti mahārāja raññā nāma

---------------------------------------------------------------------------------------------
page195.
Ucchuyante ucchuṃ viya raṭṭhaṃ apīḷetvāva catubbidhaṃ agatigamanaṃ pahāya
catūhi saṅgahavatthūhi saṅgaṇhantena dasasu rājadhammesu patiṭṭhāya mayā
viya attano jīvitaṃ pariccajitvā kinte me raṭṭhavāsino vigatabhayā
gimhakāle vivaṭadvārā ñātīhi ca paricārikehi ca parivāritā ure
putte naccentā sītena vātena vijīyamānā yathāruciṃ attano santakaṃ
paribhuñjantā kāyikacetasikasukhasamaṅgino bhaveyyunti sakalaraṭṭhassa ca
rathasakaṭādiyuttavāhanassa yoggassa ca pattikasaṅkhātassa balassa ca
nigamajānapadasaṅkhātassa nigamassa ca sabbesaṃ sukhameva esitabbaṃ
gavesitabbanti attho. Khattiyena pajānatāti khettānaṃ adhipatibhāvena
khattiyoti laddhanāmena pana etena avasesasatte atikkamma pajānatā
ñāṇasampannena bhavitabbanti.
     Evaṃ mahāsatto rājānaṃ ovadanto ca anusāsanto ca
kālamakāsi. Rājā amacce pakkosāpetvā imassa kapirājassa
rājūnaṃ viya sarīrakiccaṃ karothāti vatvā itthāgāraṃpi āṇāpesi
tumhe rattavatthanivatthā parikiṇṇakesā daṇḍadīpikahatthā kapirājānaṃ
parivāretvā āhaḷanaṃ gacchathāti. Amaccā dārūnaṃ sakaṭamattena
cittakaṃ karitvā rājūnaṃ karaṇaniyāmeneva mahāsattassa sarīrakiccaṃ
katvā sīsakapālaṃ gahetvā rañño santikaṃ agamaṃsu. Rājā
mahāsattassa āhaḷane cetiyaṃ kāretvā dīpe jālāpetvā gandhamālādīhi
pūjetvā sīsakapālaṃ suvaṇṇakhacitaṃ kāretvā kuntagge ṭhapetvā
purato kāretvā gandhamālādīhi pūjento bārāṇasiṃ gantvā kuntaṃ

---------------------------------------------------------------------------------------------
page196.
Rājadvāre ṭhapetvā sakalanagaraṃ sajjāpetvā sattāhaṃ dhātupūjaṃ
kāresi. Atha naṃ dhātuṃ gahetvā cetiyaṃ kāretvā yāvajīvaṃ
gandhamālādīhi pūjento bodhisattassa ovāde patiṭṭhāya dānādīni
puññāni karonto dhammena rajjaṃ kāretvā saggaparāyano ahosi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi tadā rājā ānando ahosi duṭṭhakapi devadatto
parisā buddhaparisā kapirājā pana ahamevāti.
                    Mahākapijātakaṃ dutiyaṃ.
                      Kumbhakārajātakaṃ
     ambāhamaddaṃ vanamantarasminti idaṃ satthā jetavane viharanto
kilesaniggahaṃ ārabbha kathesi. Vatthuṃ paññāsajātake āvībhavissati.
     Tadā pana sāvatthiyaṃ pañcasatā sahāyakā pabbajitvā antokoṭi-
saṇṭhāre vasamānā aḍḍharattisamaye kāmavitakkaṃ vitakkayiṃsu.
Satthā attano sāvake rattiyā tayo vāre divasassa tayo vāreti
rattindivaṃ cha vāre olokento kikī aṇḍaṃ viya cāmarī bāladhiṃ
viya mātā piyaputtakaṃ viya ekacakkhuko puriso cakkhuṃ viya rakkhati
tasmā tasmiṃ khaṇe uppannakilesaṃ niggaṇhi. So taṃ divasaṃ
aḍḍharattisamaye jetavanaṃ pariggaṇhanto tesaṃ bhikkhūnaṃ vitakkasamudācāraṃ
ñatvā imesaṃ bhikkhūnaṃ abbhantare ayaṃ kileso vaḍḍhanto arahattassa
hetuṃ bhindissati idāneva tesaṃ kilesaṃ niggaṇhitvā arahattaṃ

---------------------------------------------------------------------------------------------
page197.
Dassāmīti gandhakuṭito nikkhamitvā ānandattheraṃ pakkosāpetvā
ānanda antokoṭisaṇṭhāre vasanakabhikkhū sabbe sannipātehīti
sannipātetvā paññattapavarabuddhāsane nisīditvā na bhikkhave
antopavattakilesānaṃ vase pavattituṃ vaṭṭati kileso hi vaḍḍhamāno
paccāmitto viya mahāvināsaṃ pāpeti bhikkhunā nāma appamattakaṃpi
kilesaṃ niggaṇhituṃ vaṭṭati porāṇakapaṇḍitā appamattakaṃ ārammaṇaṃ
disvā abbhantare pavattakilesaṃ niggaṇhitvā paccekabodhiñāṇaṃ
nibbattesunti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
bārāṇasīnagarassa dvāragāme kumbhakārakule nibbattitvā vayappatto
kuṭumbaṃ saṇṭhapetvā ekaṃ puttañca dhītarañca labhitvā kumbhakārakammaṃ
nissāya puttadāraṃ posesi. Tadā kaliṅgaraṭṭhe dantapuranagare
karakaṇḍo nāma rājā mahantena parivārena uyyānaṃ gacchanto
uyyānadvāre phalabhārabharitaṃ madhuraphalaṃ ambarukkhaṃ disvā hatthikkhandha-
varagatoyeva hatthaṃ pasāretvā ekaṃ ambapiṇḍaṃ gahetvā uyyānaṃ
pavisitvā maṅgalasilāyaṃ nisinno dātabbayuttakānaṃ datvā ambaṃ
paribhuñji. Raññā gahitakālato paṭṭhāya sesehi nāma gahetabbamevāti
amaccāpi brāhmaṇagahapatikādayopi ambāni pātetvā khādiṃsu.
Pacchā pacchā āgatā rukkhaṃ āruyha muggarehi pothetvā obhagga-
vibhaggasākhaṃ katvā āmakaphalaṃpi asesetvā khādiṃsu. Rājāpi divasaṃ
uyyāne kīḷitvā sāyaṇhasamaye alaṅkatahatthikkhandhe nisīditvā gacchanto

---------------------------------------------------------------------------------------------
page198.
Taṃ rukkhaṃ disvā hatthikkhandhato otaritvā rukkhamūlaṃ gantvā rukkhaṃ
olokento ayaṃ pātova passantānaṃ atittikaro phalabhārabharito
sobhamāno aṭṭhāsi idāni gahitaphalo obhaggavibhaggo asobhamāno
ṭhitoti cintetvā puna aññataraṃ olokento aparaṃ nipphalaṃ ambarukkhaṃ
disvā esa rukkho attano nipphalabhāvena muṇḍamaṇipabbato
viya sobhamāno ṭhito ayaṃ pana phalitabhāvena imaṃ byasanaṃ patto
idaṃ agāramajjhaṃpi phalitarukkhasadisaṃ  pabbajjā nipphalarukkhasadisā
sadhanasseva bhayaṃ atthi niddhanassa bhayaṃ natthi mayāpi nipphalarukkhena
viya bhavitabbanti phalarukkhaṃ ārammaṇaṃ katvā rukkhamūle ṭhitakova
tīṇi lakkhaṇāni sallakkhetvā vipassanaṃ vaḍḍhitvā paccekabodhiñāṇaṃ
nibbattetvā viddhaṃsitā dāni me mātukucchikuṭikā vicchinnā tīsu
bhavesu paṭisandhi sodhitā saṃsāraukkārabhūmi sosito mayā assusamuddo
bhinno aṭṭhipākāro natthi me puna paṭisandhīti āvajjento
sabbālaṅkārapaṭimaṇḍitova aṭṭhāsi. Atha naṃ amaccā āhaṃsu
atibahu ṭhitattha mahārājāti. Na mayaṃ rājāno paccekabuddhā
nāma mayanti. Paccekabuddhā nāma tumhādisā na honti devāti.
Atha kīdisā hontīti. Oropitakesamassū kāsāvavatthapaṭicchannā
kule vā gaṇe vā alaggā vātacchinnavalāhakā rāhumukhamutta-
candamaṇḍalapaṭibhāgā himavante nandamūlakapabbhāre vasanti evarūpā
paccekabuddhāti. Tasmiṃ khaṇe rājā hatthaṃ ukkhipitvā sīsaṃ parāmasi.
Tāvadeva gihiliṅgaṃ antaradhāyi samaṇaliṅgaṃ pāturahosi.

---------------------------------------------------------------------------------------------
page199.
          Ticīvarañca patto ca     vāsī sūci ca bandhanaṃ
          parisāvanena aṭṭhete   yuttayogassa bhikkhunoti
evaṃ vuttā samaṇaparikkhārā kāyapaṭicchannāva ahesuṃ. So ākāse
ṭhatvā mahājanassa ovādaṃ datvā anilapathena uttarahimavante
nandamūlakapabbhārameva agamāsi.
     Gandhāraraṭṭhepi takkasilanagare naggaji nāma rājā uparipāsāde
pallaṅkavaramajjhagato ekaṃ itthiṃ ekekahatthesu ekekaṃ maṇivalayaṃ
pilandhitvā avidūre nisīditvā gandhaṃ piṃsamānaṃ disvā etāni
maṇivalayāni ekekabhāvena na ghaṭṭenti na viravantīti olokento
nisīdi. Atha sā dakkhiṇahatthato valayaṃ vāmahattheyeva pilandhitvā
dakkhiṇahatthena gandhaṃ saṅkaḍḍhitvā piṃsituṃ ārabhi. Vāmahatthe
maṇivalayaṃ dutiyavalayaṃ āgamma ghaṭṭiyamānaṃ saddamakāsi. Rājā tāni
dve valayāni aññamaññaṃ saṅghaṭṭentāni viravantāni disvā cintesi
idaṃ valayaṃ ekekakāle na ghaṭṭesi dutiyaṃ āgamma ghaṭṭeti saddaṃ
karoti evameva ime sattāpi ekekā na ghaṭṭenti na viravanti
dve tayo hutvā aññamaññaṃ saṅghaṭṭenti kalahaṃ karonti ahaṃ
pana tasmiṃ gandhāre dvīsu rajjesu raṭṭhavāsino vicāremi mayā
ekavalayasadisena hutvā paraṃ avicāretvā attānameva vicārentena
vasituṃ vaṭṭatīti saṅghaṭṭanavalayaṃ ārammaṇaṃ katvā yathānisinnova
tīṇi lakkhaṇāni sallakkhetvā vipassanaṃ vaḍḍhetvā paccekabodhiñāṇaṃ
nibbattesi. Sesaṃ purimasadisameva.

---------------------------------------------------------------------------------------------
page200.
     Videharaṭṭhe mithilanagare nimirājā nāma bhuttapātarāso amacca-
gaṇaparivuto vivaṭasīhapañjarena antaravīthiṃ pekkhamāno aṭṭhāsi.
Atheko seno sūnāpaṇto maṃsapesiṃ gahetvā ākāsaṃ pakkhandi.
Tamenaṃ itocīto ca gijjhādayo sakuṇā samparivāretvā āhārahetu
tuṇḍena vijjhantā pakkhehi paharantā pādehi maddantā agamaṃsu.
So attano vadhaṃ asahamāno taṃ maṃsaṃ chaḍḍesi. Añño gaṇhi.
Aññe sakuṇā imaṃ muñcitvā taṃ anubandhiṃsu. Tenapi vissaṭṭhaṃ
añño gaṇhi. Taṃpi tatheva viheṭhesuṃ. Rājā te sakuṇe disvā
cintesi yo yo maṃsapesiṃ gaṇhi tassa tasseva dukkhaṃ yo yo
taṃ chaḍḍeti vissajjesi tassa tasseva sukhaṃ ime pañca kāmaguṇepi
yo yo gaṇhāti tassa tasseva dukakhaṃ itarasseva sukhaṃ ime hi
bahūnaṃ sādhāraṇā mayhaṃ kho pana soḷasa itthīsahassāni mayā
vissaṭṭhamaṃsapiṇḍena viya senena pañca kāmaguṇe pahāya sukhitena
bhavituṃ vaṭṭatīti so yonisomanasikaronto yathāṭhitova tīṇi lakkhaṇāni
sallakkhetvā vipassanaṃ vaḍḍhetvā paccekabodhiñāṇaṃ nibbattesi.
Sesaṃ purimasadisameva.
     Uttarapañcālaraṭṭhepi kapilanagare dummukho nāma rājā bhutta-
pātarāso sabbālaṅkārapaṭimaṇḍito amaccagaṇaparivuto vivaṭasīhapañjarena
rājaṅgaṇaṃ olokento aṭṭhāsi. Tasmiṃ khaṇe gopālakā vajadvāraṃ
vivariṃsu. Usabhā vajato nikkhamitvā kilesavasena ekaṃ gāviṃ anubandhiṃsu.
Tattheko tikhiṇasiṅgo mahāusabho aññaṃ usabhaṃ āgacchantaṃ

Page 201-300.

page201.
Disvā  kilesamaccherābhibhūto tikhiṇasiṅgena antarasaṭṭhimhi pahari.
Tassa pahāramukhena antā nikkhamiṃsu. Tattheva jīvitakkhayaṃ pāpuṇi.
Rājā taṃ disvā cintesi ime sattā tiracchānagate ādiṃ katvā
kilesavasena dukkhaṃ pāpuṇiṃsu ayaṃ usabho kilesaṃ nissāya   jīvitakkhayaṃ
patto aññepi sattā kileseheva kampanti mayā imesaṃ
sattānaṃ kampanakilese pahātuṃ vaṭṭatīti so ṭhitakova tīṇi lakkhaṇāni
sallakkhetvā vipassanaṃ vaḍḍhetvā paccekabodhiñāṇaṃ nibbattesi.
Sesaṃ purimasadisameva.
     Athekadivasaṃ te cattāro paccekabuddhā bhikkhācāravelaṃ sallak-
khetvā nandamūlakapabbhārā nikkhamma anotattadahe nāgalatādanta-
kaṭṭhaṃ khāditvā katasarīrapaṭijagganā manosilātale ṭhatvā nivāsetvā
pattacīvaramādāya iddhiyā ākāse uppatitvā pañcavaṇṇavalāhake
maddamānā gantvā bārāṇasīnagaradvāragāmakassa avidūre otaritvā
ekasmiṃ phāsukaṭṭhāne cīvaraṃ pārupitvā pattaṃ gahetvā dvāragāmaṃ
pavisitvā piṇḍāya carantā bodhisattassa gehadvāraṃ sampāpuṇiṃsu.
Bodhisatto te disvā tuṭṭhacitto hutvā gehaṃ pavesetvā
paññattāsane nisīdāpetvā dakkhiṇodakaṃ datvā paṇītena khādanīyena
bhojanīyena parivisitvā ekamantaṃ nisīditvā saṅghattheraṃ vanditvā
bhante tumhākaṃ pabbajjā ativiya sobhati vippasannāni vo indriyāni
parisuddho chavivaṇṇo kinnu kho ārammaṇaṃ disvā tumhe imaṃ

---------------------------------------------------------------------------------------------
page202.
Bhikkhācariyapabbajjaṃ upagatāti pucchi. Yathā ca saṅghattheraṃ evaṃ
sesepi upasaṅkamitvā pucchi. Athassa te cattāropi janā ahaṃ
asukaraṭṭhe asukanagare asukarājā nāma hutvāti ādinā nayena
attano attano abhinikkhamanavatthūni kathetvā paṭipāṭiyā ekekaṃ
gāthamāhaṃsu
                ambāhamaddaṃ vanamantarasmiṃ
                nīlobhāsaṃ phalitaṃ saṃvirūḷhaṃ
                tamaddasaṃ phalahetū vibhaggaṃ
                taṃ disvā bhikkhācariyaṃ carāmi.
                Selaṃ sumaṭṭhaṃ naravīduniṭṭhitaṃ
                nārī yugaṃ dhārayi appasaddaṃ
                dutiyañca āgamma ahosi saddo
                taṃ disvā bhikkhācariyaṃ carāmi.
                Dijā dijaṃ kuṇapamāharantaṃ
                ekaṃ samānaṃ bahukā samecca
                āhārahetu paripātayiṃsu
                taṃ disvā bhikkhācariyaṃ carāmi.
                Usabhāhamaddaṃ yūthassa majjhe
                valakkakuṃ vaṇṇabalūpapannaṃ
                tamaddasaṃ kāmahetū vitunnaṃ
                taṃ disvā bhikkhācariyaṃ carāmīti.

---------------------------------------------------------------------------------------------
page203.
     Tattha ambāhamaddanti ambarukkhaṃ ahaṃ addasaṃ.
Vanamantarasminti vanaantare ambavanamajjheti attho. Saṃvirūḷhanti
saṃvaḍḍhitaṃ. Tamaddasanti taṃ uyyānato nikkhamanto phalahetu vibhaggaṃ
puna addasaṃ. Taṃ disvāti taṃ phalahetu vibhaggaṃ disvā paṭiladdha-
saṃvego paccekabodhiñāṇaṃ nibbattetvā imaṃ bhikkhācariyapabbajjaṃ
upagatosmi tasmā bhikkhācariyaṃ carāmi. Idaṃ so phalahetu
vibhaggaambarukkhadassanakālato paṭṭhāya sabbaṃ cittavāraṃ kathesi.
Sesānaṃ visajjanesupi eseva nayo ayaṃ panettha anuttānapadavaṇṇanā.
Selanti maṇivalayaṃ. Naravīduniṭṭhitanti vīranarehi niṭṭhitaṃ
paṇḍitapurisehi katanti attho. Yuganti ekekasmiṃ ekekaṃ katvā
ekaṃ valayayugalaṃ. Dijā dijanti gahitamaṃsapiṇḍaṃ dijaṃ avasesadijā.
Kuṇapamāharantanti maṃsapiṇḍaṃ ādāya harantaṃ. Sameccāti samāgantvā
sannipatitvā. Paripātayiṃsūti koṭetvā anubandhiṃsu. Usabhāhamaddanti
usabhaṃ ahaṃ addasaṃ. Valakkakunti valakkakudhaṃ.
     Bodhisatto ekekaṃ gāthaṃ sutvā sādhu bhante tumhākamevetaṃ
ārammaṇaṃ anurūpanti ekekassa paccekabuddhassa thutiṃ akāsi.
Tañca pana catūhi janehi desitaṃ dhammakathaṃ sutvā gharāvāse anapekkho
hutvā paccekabuddhesu gatesu bhuttapātarāso sukhanisinno bhariyaṃ
āmantetvā bhadde ete cattāro paccekabuddhā rajjaṃ pahāya
pabbajitvā akiñcanā apalibodhā pabbajjāsukhena vītināmenti ahaṃ
pana bhatiyā jīvitaṃ kappemi kiṃ me gharāvāsena tvaṃ puttake

---------------------------------------------------------------------------------------------
page204.
Saṃgaṇhantī gehe vasāti vatvā gāthadvayamāha
         karakaṇḍaṃ kaliṅgānaṃ        gandhārānañca naggaji
         nimirājā videhānaṃ       pañcālānañca dummukho
         ete raṭṭhāni hitvāna    pabbajiṃsu akiñcanā.
                Sabbepime devasamā samāgatā
                aggī yathā pajjalito tathevime
                ahaṃpi eko carissāmi bhaggavi
                hitvāna kāmāni yathodhikānīti.
     Tāsaṃ attho bhadde esa saṅghattherapaccekabuddho dantapure
nāma nagare karakaṇḍaṃ nāma kaliṅgānaṃ janapadassa rājā dutiyo
takkasilanagare naggaji nāma gandhārānaṃ janapadassa rājā tatiyo
mithilanagare nimirājā nāma videhānaṃ janapadassa rājā catuttho
kapilanagare dummukho nāma uttarapañcālānaṃ janapadassa rājā ete
evarūpāni raṭṭhāni hitvā akiñcanā hutvā pabbajiṃsu. Sabbepimeti
ime pana sabbepi visuddhidevehi purimapaccekabuddhehi samānā
ekato samāgatā. Aggī yathāti yathā aggi pajjalito obhāsati.
Tathevimeti imepi tatheva sīlādīhi pañcahi guṇehi obhāsanti yathā
ete tathā ahaṃpi pabbajitvā eko carissāmīti attho. Bhaggavīti
bhariyaṃ ālapati. Hitvāna kāmānīti rūpādayo vatthukāme hitvā.
Yathodhikānīti attano attano odhivasena ṭhitāni. Idaṃ vuttaṃ hoti
rūpādiodhivasena yathāṭhiteva vatthukāme pahāya ahaṃpi

---------------------------------------------------------------------------------------------
page205.
Pabbajitvā eko carissāmīti. Yatodhikānītipi pāṭho. Tassattho
yato uparato odhi etesanti yatodhikāni uparatakoṭṭhāsāni.
Pabbajissāmīti cintitakālato paṭṭhāya hi kilesakāmānaṃ eko
koṭṭhāso uparato nāma hoti. Niruddho tassa vatthubhūto kāma-
koṭṭhāsopi uparatova hotīti.
     Sā tassa kathaṃ sutvā mayhaṃpi kho sāmi paccekabuddhānaṃ
dhammakathaṃ sutakālato paṭṭhāya agāre cittaṃ na saṇṭhātīti vatvā
imaṃ gāthamāha
                ayameva kālo na hi añño atthi
                anusāsito me na bhaveyya pacchā
                ahaṃpi ekā carissāmi bhaggava
                sakuṇīva muttā purisassa hatthāti.
     Tattha anusāsito me na bhaveyya pacchāti anusāsako ovādako
na bhaveyya dullabhattā ovādakānaṃ tasmā ayameva pabbajitakālo
na hi añño atthīti dasseti. Sakuṇīva muttāti yathā sākuṇikena
gahetvā sakuṇapacchiyaṃ khittāsu sakuṇīsu tassa hatthato muttā
ekā sakuṇī anilapathaṃ laṅghitvā yathārucitaṃ ṭhānaṃ gantvā ekikāva
careyya tathā ahaṃpi tava hatthato muttā ekikā carissāmīti
sayaṃpi pabbajitukāmā hutvā evamāha.
     Bodhisatto tassā kathaṃ sutvā tuṇhī ahosi. Sā pana
bodhisattaṃ vañcetvā puretaraṃ pabbajitukāmā sāmi pānīyatitthaṃ

---------------------------------------------------------------------------------------------
page206.
Gamissāmi dārake olokehīti ghaṭaṃ ādāya titthaṃ gacchantī viya
palāyitvā nagarasāmante tāpasānaṃ santikaṃ gantvā pabbaji.
Bodhisatto tassā anāgamanaṃ ñatvā sayaṃ dārake posesi. Aparabhāge
tesu thokaṃ vaḍḍhitvā attano ayānassa jānanasamatthataṃ sampattesu
tesaṃ vīmaṃsanatthaṃ ekadivasaṃ bhattaṃ pacanto thokaṃ uttaṇḍulaṃ paci
ekadivasaṃ thokaṃ kilinnaṃ ekadivasaṃ supakkaṃ ekadivasaṃ aloṇakaṃ ekadivasaṃ
atiloṇakaṃ. Dārakā tāta ajja bhattaṃ uttaṇḍulaṃ ajja
kilinnaṃ ajja supakkaṃ ajja aloṇakaṃ ajja atiloṇakanti
kathesuṃ. Bodhisatto ajja āmaṃ tātāti vatvā cintesi ime
dārakā idāni āmapakkaloṇaatiloṇakāni jānanti attano dhammatāya
jīvituṃ sakkhissanti mayā pabbajituṃ vaṭṭatīti. Atha te dārake
ñātakānaṃ datvā paṭicchāpetvā ammatāta ime dārake sādhukaṃ
posethāti vatvā so ñātakānaṃ paridevantānaṃyeva nagarā nikkhamitvā
isipabbajjaṃ pabbajitvā nagarasāmanteyeva vasi. Atha naṃ ekadivasaṃ
bārāṇasiyaṃ bhikkhāya carantaṃ paribbājikā disvā taṃ vanditvā ayya
dārakā te nāsitā maññeti āha. Mahāsatto nāhaṃ dārake
nāsemi tesaṃ attano ayānassa jānanakāle pabbajitomhi tvaṃ
tesaṃ acintetvā pabbajjāya abhiramāti vatvā osānagāthamāha
         āmaṃ pakkañca jānanti      atho loṇaṃ aloṇakaṃ
         tamahaṃ disvāna pabbajiṃ       careva tvaṃ carāmihanti.
     Tattha tamahanti taṃ ahaṃ dārakānaṃ kiriyaṃ disvā pabbajito.

---------------------------------------------------------------------------------------------
page207.
Careva tvaṃ carāmihanti tvaṃpi bhikkhācariyameva cara ahaṃpi bhikkhācariyameva
carissāmīti.
     Iti so paribbājikaṃ ovaditvā uyyojesi. Sāpi ovādaṃ
gahetvā mahāsattaṃ vanditvā yathārucitaṭṭhānaṃ gatā. Ṭhapetvā
kira taṃ divasaṃ na te puna aññamaññaṃ addasaṃsu. Bodhisatto ca
jhānābhiññā nibbattetvā brahmalokūpago ahosi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi saccapariyosāne pañcasatā bhikkhū arahatte patiṭṭhahiṃsu.
Tadā dhītā uppalavaṇṇā ahosi putto rāhulakumāro paribbājikā
rāhulamātā paribbājako pana ahamevāti.
                   Kumbhakārajātakaṃ tatiyaṃ.
                      Daḷhadhammajātakaṃ
     ahañca daḷhadhammassāti idaṃ satthā kosambiyaṃ upanissāya
ghositārāme viharanto udenassa rañño bhaddavatiṃ hatthiniṃ ārabbha
kathesi. Tassā pana hatthiniyā laddhavidhānaṃ udenassa rājavaṃso ca
mātaṅgajātake āvībhavissati.
     Ekadivasaṃ pana hatthinī nagarā nikkhamantī bhagavantaṃ pātova
ariyagaṇaparivutaṃ anopamāya buddhasiriyā nagaraṃ piṇḍāya pavisantaṃ
disvā tathāgatassa pādamūle nipajjitvā bhagavā sabbaññū sabbaloka-
nittharaṇo udeno rājā maṃ taruṇakāle kammaṃ nittharituṃ samatthakāle

---------------------------------------------------------------------------------------------
page208.
Maṃ nissāya mayā jīvitañca rajjañca devī ca laddhāti piyāyitvā
mahantaṃ parihāraṃ adāsi sabbālaṅkārehi alaṅkaritvā ṭhitaṭṭhānaṃ
alaṅkaritvā gandhaparibhaṇḍaṃ kāretvā matthake suvaṇṇatārakakhacitavitānaṃ
bandhāpetvā samantā citrasāṇiṃ parikkhipāpetvā gandhatelena dīpaṃ
jālāpetvā dhumakaṭāhakaṃ ṭhapāpetvā karīsachaḍḍitaṭṭhāne suvaṇṇakaṭāhaṃ
patiṭṭhāpetvā maṃ cittattharaṇake pīṭhe ṭhapesi rājārahañca me
nānaggarasabhojanaṃ dāpesi idāni pana me mahallakakāle kammaṃ
nittharituṃ asamatthakāle sabbantaṃ parihāraṃ acchindi anāthā nippaccayā
hutvā araññe ketakāni khādantī jīvāmi aññaṃ mayhaṃ paṭisaraṇaṃ
natthi udenaṃ mama guṇaṃ sallakkhāpetvā porāṇakaparihāraṃ me
paṭipākatikaṃ karotha bhagavāti paridevamānā tathāgataṃ yāci. Satthā
gaccha tvaṃ ahaṃ rañño kathetvā yasaṃ paṭipākatikaṃ karissāmīti
vatvā rañño nivesanadvāraṃ agamāsi. Rājā tathāgataṃ attano
nivesane pavesetvā buddhappamukhassa saṅghassa mahādānaṃ pavattesi.
Satthā bhattakiccapariyosāne anumodanaṃ karonto mahārāja bhaddavatikā
kuhinti pucchi. Na jānāmi bhanteti. Mahārāja upakārakānaṃ yasaṃ
datvā mahallakakāle gahetuṃ nāma na vaṭṭati katññunā katavedinā
bhavituṃ vaṭṭati bhaddavatikā idāni mahallikā jarājiṇṇā anāthā
hutvā araññe ketakāni khādantī jīvati taṃ jiṇṇakāle anāthaṃ
kātuṃ tumhākaṃ ayuttanti  bhaddavatikāya guṇaṃ kathetvā sabbaṃ porāṇaka-
parihāraṃ pākatikaṃ karohīti vatvā pakkāmi. Rājā tathā akāsi.

---------------------------------------------------------------------------------------------
page209.
Tathāgatena kira bhaddavatikāya guṇaṃ kathetvā porāṇakayaso paṭipākatiko
kāritoti sakalanagaraṃ patthari. Bhikkhusaṅghepi sā pavatti pākaṭā
jātā. Atha bhikkhū dhammasabhāyaṃ kathaṃ samuṭṭhāpesuṃ āvuso satthārā
kira bhaddavatikāya guṇaṃ kathetvā porāṇakayaso paṭipākatiko kāritoti.
Satthā āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva pubbepi
tathāgato etissā guṇaṃ kathetvā naṭṭhaṃ yasaṃ paṭipākatikaṃ kāresiyevāti
vatvā atītaṃ āhari
     atīte bārāṇasiyaṃ daḷhadhammo nāma rājā rajjaṃ kāresi.
Tadā bodhisatto amaccakule nibbattitvā vayappatto taṃ rājānaṃ
upaṭṭhahi. So tassa santikā mahantaṃ yasaṃ labhitvā amaccaratanaṭṭhāne
aṭṭhāsi. Tadā tassa rañño ekā oṭṭhibyādhi hatthinī thāmabala-
sampannā mahābalā ahosi. Sā ekadivasaṃ yojanasataṃ gacchati.
Rañño dūteyyaharaṇakiccaṃ karoti. Saṅgāme yuddhaṃ katvā suttumaddanaṃ
karoti. Rājā ayaṃ me bahūpakārāti tassā sabbālaṅkāraṃ
datvā udenena bhaddavatikāya dinnasadisaṃ sabbaṃ parihāraṃ dāpesi.
Athassā jiṇṇadubbalakāle rājā sabbaṃ yasaṃ gaṇhi. Sā tato
paṭṭhāya anāthā hutvā araññe tiṇapaṇṇāni khādantī jīvati.
Athekadivasaṃ rājakule bhājanesu appahontesu rājā kumbhakāraṃ pakkosā-
petvā bhājanāni kira nappahontīti āha. Gomayāharaṇayānake

---------------------------------------------------------------------------------------------
page210.
Yojetuṃ goṇe na labhāmi devāti. Rājā tassa kathaṃ sutvā
amhākaṃ oṭṭhibyādhi hatthinī kahanti pucchi. Attano dhammatāya
carati devāti. Rājā ito paṭṭhāya taṃ yojetvā gomayaṃ
āharāti taṃ kumbhakārassa adāsi. Kumbhakāro sādhu devāti
tathā akāsi. Athekadivasaṃ sā nagarā nikkhamamānā nagaraṃ pavisantaṃ
bodhisattaṃ disvā vanditvā tassa pādamūle nipajjitvā paridevamānā
sāmi rājā maṃ taruṇakāle bahūpakārāti sallakkhetvā mahantaṃ yasaṃ
datvā idāni mahallakakāle sabbaṃ acchinditvā mayi cittaṃpi na
karoti ahaṃ anāthā araññe tiṇapaṇṇāni khādantī jīvāmi
evaṃ dukkhappattaṃ maṃ idāni yānake yojetuṃ kumbhakārassa adāsi
ṭhapetvā tumhe añño mayhaṃ paṭisaraṇaṃ natthi mayā rañño
katūpakāraṃ tumhe jānatha sādhu idāni me naṭṭhaṃ yasaṃ paṭipākatikaṃ
karothāti vatvā tisso gāthā abhāsi
          ahañca daḷhadhammassa      vahantī nābhirādhayiṃ
          nudantī urasi sallaṃ       yuddhe vikkantacārinī.
          Na nūna rājā jānāti    mama vikkamaporisaṃ
          saṅgāme sukatantāni     dūtavippahitāni ca.
          Sā nūnāhaṃ marissāmi     abandhu aparāyinī
          tadā hi kumbhakārassa     dinnā chakaṇahārikāti.
     Tattha vahantīti dūteyyaharaṇaṃ saṅgāme balakoṭṭhaṃ bhindantī
taṃtaṃ kiccaṃ vahantī nittharantī. Nudantī urasi sallanti urasmiṃ

---------------------------------------------------------------------------------------------
page211.
Bandhaṃ asiṃ vā sattiṃ vā yuddhakāle sattūnaṃ upari abhiharantī.
Vikkantacārinīti vikkamaṃ katvā parabalavijayena yuddhavikkantagāminī.
Idaṃ vuttaṃ hoti sace sāmi ahaṃ imāni kiccāni karontī rañño
daḷhadhammassa cittaṃ nārādhayiṃ na paritosesiṃ ko dāni añño
tassa cittaṃ ārādhessatīti. Mama vikkamaporisanti mayā kataṃ
purisaparakkamaṃ. Sukatantānīti sukatāni. Yathā hi kammāneva
kammantāni vanāneva vanantāni evamidha sukatāneva sukatantāni
vuttāni kiccāni. Dūtavippahitāni cāti gale paṇṇaṃ bandhitvā
asukarañño nāma dehīti pahitāya mayā ekadivaseneva yojanasataṃ
gantvā katāni dūtapesanāni. Na nūna rājā jānātīti nūna
tumhākaṃ esa rājā etāni mayā katāni kiccāni na jānāti.
Aparāyinīti appaṭisaraṇā. Tadā hīti tathā hi. Ayameva vā
pāṭho. Dinnāti ahaṃ hi raññā chakaṇahārikā katvā kumbhakārassa
dinnāti.
     Bodhisatto tassā kathaṃ sutvā tvaṃ mā soci ahaṃ
rañño kathetvā tava yasaṃ pākatikaṃ karissāmīti taṃ samassāsetvā
nagaraṃ pavisitvā bhuttapātarāso rañño santikaṃ gantvā kathaṃ
samuṭṭhāpetvā mahārāja nanu tumhākaṃ asukā nāma oṭṭhibyādhi
asukaṭṭhāne ca asukaṭṭhāne ca ure sallaṃ bandhitvā saṅgāmaṃ
nittharati asukadivasaṃ nāma gīvāya paṇṇaṃ bandhitvā pesitā
yojanasataṃ agamāsi tumhepissā mahantaṃ yasaṃ adattha sā

---------------------------------------------------------------------------------------------
page212.
Idāni kahanti. Tamahaṃ kumbhakārassa gomayāharaṇatthāya adāsinti.
Atha naṃ bodhisatto ayuttaṃ kho mahārāja tumhākaṃ kataṃ kumbhakārassa
yānake yojanatthāya dātunti vatvā rañño ovādavasena catasso
gāthā abhāsi
         yāvatāsiṃsatī poso       tāvadeva pavīṇati
         atthāpāye jahantī naṃ     oṭṭhibyādhiṃva khattiyo.
         Yo pubbe katakalyāṇo    katattho nāvabujjhati
         atthā tassa palujjanti     ye honti abhipatthitā.
         Yo pubbe katakalyāṇo    katattho manubujjhati
         atthā tassa pavaḍḍhanti     ye honti abhipatthitā.
         Taṃ vo vadāmi bhaddaṃ vo    yāvantettha samāgatā
         sabbe kataññuno hotha     ciraṃ saggamhi ṭhassathāti.
     Tattha paṭhamagāthāya tāya attho idhekacco añāṇajātiko
poso yāvatāsiṃsatīti yāva idaṃ nāma me ayaṃ kātuṃ sakkhissatīti
paccāsiṃsati tāvadeva taṃ purisaṃ pavīṇati bhajati sevati tassa
pana atthāpāye vuḍḍhiyā agamane parihīnakāle taṃ nānākiccesu
patiṭṭhitaṃ posaṃ ekacce bālā imaṃ oṭṭhibyādhiṃ ayaṃ khattiyo viya
jahanti. Katakalyāṇoti parena attano katakalyāṇadhammo.
Katatthoti nipphāditakicco. Nāvabujjhatīti pacchā taṃ parena kataṃ
upakāraṃ tassa jarājiṇṇakāle asamatthakāle na sarati attanā
dinnaṃpi yasaṃ puna gaṇhati. Palujjantīti bhañjanti nassanti. Ye

---------------------------------------------------------------------------------------------
page213.
Honti abhipatthitāti yekeci icchitā nāma honti sabbe nassantīti
dīpeti. Mittadubbipuggalassa hi taṃ patthitaṃ aggimhi patiṭṭhitaṃ vījaṃ
viya nassati. Katattho manubujjhatīti makāro byañjanasandhivasena
gahito. Taṃ vo vadāmīti tena kāraṇena tumhe vadāmi. Ṭhassathāti
kataññuno hutvā ciraṃ kālaṃ saggamhi dibbasampattiṃ anubhavantā
patiṭṭhahissathāti.
     Evaṃ mahāsatto rājānaṃ ādiṃ katvā sannipatitānaṃ sabbesaṃ
ovādaṃ adāsi. Taṃ sutvā rājā oṭṭhibyādhiyā yasaṃ pākatikaṃ
akāsi. Bodhisattassa ovāde ṭhatvā ciraṃ dānādīni puññāni
katvā saggaparāyano ahosi.
     Satthā imaṃ dhammadesanaṃ āharitvā jātakaṃ samodhānesi tadā
oṭṭhibyādhi bhaddavatikā ahosi rājā ānando ahosi amacco
pana ahamevāti.
                   Daḷhadhammajātakaṃ catutthaṃ.
                      Somadattajātakaṃ
     yo maṃ pure paccudetīti idaṃ satthā jetavane viharanto
aññataraṃ  mahallakaṃ ārabbha kathesi.
     So kirekaṃ sāmaṇeraṃ pabbājesi. So sāmaṇero tassa
upakārako hutvā tathārūpena rogena kālamakāsi. Mahallako tasmiṃ
kālakate rodanto paridevanto vicarati. Taṃ disvā bhikkhū

---------------------------------------------------------------------------------------------
page214.
Dhammasabhāyaṃ kathaṃ samuṭṭhāpesuṃ āvuso asukamahallako sāmaṇerassa
kālakatakiriyāya rodanto paridevanto vicarati maraṇānussatikammaṭṭhāna-
rahito maññeti. Satthā āgantvā kāya nuttha bhikkhave etarahi
kathāya sannisinnāti pucchitvā imāya nāmāti vutte na bhikkhave
idāneva pubbepesa etasmiṃ mate rodatiyevāti vatvā tehi
yācito atītaṃ āhari
     atīte bārāṇasiyaṃ brahmadatte rajjaṃ kārente bodhisatto
sakkattaṃ kāresi. Atheko kāsinigamavāsī brāhmaṇamahāsālo
kāme pahāya himavantaṃ pavisitvā isipabbajjaṃ pabbajitvā uñchācariyāya
vanamūlaphalāhāro vasi. Ekadivasaṃ phalāphalatthāya gato ekaṃ hatthichāpaṃ
disvā attano assamapadaṃ netvā puttaṭṭhāne ṭhapetvā
somadattotissa nāmaṃ katvā tiṇapaṇṇādīni khādāpento paṭijaggi.
So vayappatto mahāsarīro hutvā ekadivasaṃ bahugocaraṃ gahetvā
ajīrakena dubbalo ahosi. Tāpaso taṃ assamapade katvā
phalāphalatthāya gato. Tasmiṃ anāgateyeva hatthipotako kālamakāsi.
Tāpaso phalāphalaṃ gahetvā āgacchanto aññesu divasesu me
putto paccuggamanaṃ karoti ajja na dissati kahaṃ nu kho gatoti
paridevanto paṭhamaṃ gāthamāha
         yo maṃ pure paccudeti      araññe dūramāyati
         so na dissati mātaṅgo     somadatto kuhiṃ gatoti.
     Tattha pureti ito pubbe. Paccudetīti paccuggacchati.

---------------------------------------------------------------------------------------------
page215.
Araññe dūranti imasmiṃ nimmanusse araññe maṃ dūraṃ paccudeti.
Āyatīti āyāmasampanno.
     Evaṃ paridevamāno āgantvā taṃ caṅkamakoṭiyaṃ patitaṃ disvā
gale gahetvā paridevamāno dutiyaṃ gāthamāha
         ayaṃ vā so mato seti     allapitaṃva vicchito
         bhumyā nipatito seti       amarā vata kuñjareti.
     Tattha ayaṃ vāti vibhāvanattho vāsaddo. Ayameva so na
aññoti taṃ vibhāvento evamāha. Allapitanti māluvalatāya
aggapavālaṃ. Vicchitoti vicchinno gimhakāle majjhantikasamaye
tattavālikapuline nakhena chinditvā pātito māluvalatāya aṅkuro
viyāti vuttaṃ hoti. Bhumyāti bhūmiyaṃ. Amarā vatāti amato
vata. Amarītipi pāṭho.
     Tasmiṃ khaṇe sakko lokaṃ olokento taṃ disvā ayaṃ
tāpaso puttadāraṃ pahāya pabbajito idāni hatthipotake puttasaññaṃ
katvā paridevati saṃvejetvā naṃ satiṃ paṭilabhāpessāmīti tassa
assamapadaṃ āgantvā ākāse ṭhitova tatiyaṃ gāthamāha
         anāgāriyupetassa      vippamuttassa te sato
         samaṇassa na taṃ sādhu     yaṃ petamanusocasīti.
     Tassa vacanaṃ sutvā tāpaso catutthaṃ gāthamāha
         saṃvāsena have sakka    manussassa migassa vā
         hadaye jāyatī pemaṃ     na taṃ sakkā asocitunti.

---------------------------------------------------------------------------------------------
page216.
      Tattha migassa vāti imasmiṃ ṭhāne sabbe tiracchānā migāti
vuttā. Tanti piyāyitaṃ sattaṃ.
     Atha naṃ ovadanto sakko dve gāthā abhāsi
         mataṃ marissaṃ rodanti     ye rudanti lapanti ca
         tasmā tvaṃ isi mā rodi roditaṃ moghamāhu santo.
         Kanditena have brahme  mato peto samuṭṭhahe
         sabbe saṅgamma rodāma  aññamaññassa ñātaketi.
     Tattha ye rudanti lapanti cāti brāhmaṇa ye sattā rodanti
paridevanti ca sabbe te mataṃva yo ca marissati taṃ rodanti
tesaṃ evaṃ rodantānaṃ assusukkhanakālo natthi tasmā tvaṃ isi
mā rodi. Kiṃkāraṇā. Roditaṃ moghamāhu santoti paṇḍitā hi
roditaṃ nipphalanti vadanti. Mato petoti yadi esa petoti saṅkhyaṃ
gato mato roditena samuṭṭhaheyya. Evaṃ sante sabbepi mayaṃ
samāgantvā aññamaññassa ñātake rodāma kiṃ nikkhamā acchāmāti.
     Tāpaso sakkassa vacanaṃ sutvā satiṃ paṭilabhitvā vigatasoko
assūni puñchitvā sakkassa thutivasena sesagāthā abhāsi
         ādittaṃ vata maṃ santaṃ    ghaṭasittaṃva pāvakaṃ
         vārinā viya osiñci    sabbaṃ nibbāpaye daraṃ.
         Abbūḷhaṃ vata me sallaṃ   sokaṃ hadayanissitaṃ
         yo me sokaparetassa   puttasokaṃ apānudi.

---------------------------------------------------------------------------------------------
page217.
         Sohaṃ abbūḷhasallosmi   vītasoko anāvilo
         na socāmi na rodāmi   tava sutvāna vāsavāti.
Tā heṭṭhā vuttatthāyeva.
     Evaṃ  tāpasaṃ sakko ovaditvā sakaṭṭhānameva gato.
     Satthā imaṃ dhammadesanaṃ āharitvā saccāni pakāsetvā
jātakaṃ samodhānesi tadā hatthipotako sāmaṇero ahosi tāpaso
mahallako sakko pana ahamevāti.
                 Somadattajātakaṃ pañcamaṃ.
                     Susīmajātakaṃ
     kāḷāni kesāni pure ahesunti idaṃ satthā jetavane viharanto
mahābhinikkhamanaṃ ārabbha kathesi.
     Tasmiṃ samaye bhikkhū dhammasabhāyaṃ nisīditvā dasabalassa nekkhammaṃ
vaṇṇayiṃsu. Satthā āgantvā kāya nuttha bhikkhave etarahi
kathāya sannisinnāti pucchitvā imāya nāmāti vutte anacchariyaṃ
bhikkhave mayā idāni anekāni kappakoṭisatasahassāni pūritapāraminā
mahābhinekkhammābhinikkhamanaṃ pubbepāhaṃ tiyojanasatike kāsikaraṭṭhe
rajjaṃ chaḍḍetvā nekkhammaṃ nikkhamantoyevāti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
tassa purohitassa aggamahesiyā kucchimhi nibbatti. Tassa

---------------------------------------------------------------------------------------------
page218.
Jātadivaseyeva bārāṇasīraññopi putto vijāyi. Tesaṃ nāmaggahaṇadivase
mahāsattassa susīmakumārotissa nāmaṃ kariṃsu rājaputtassa brahmadatta-
kumāroti. Bārāṇasīrājā puttena me saddhiṃ ekadivase jātoti
bodhisattaṃ āṇāpetvā dhātiyo datvā tena saddhiṃ vaḍḍhesi. Te
ubhopi vayappattā abhirūpā devakumāravaṇṇino hutvā takkasilāyaṃ
sabbasippāni uggaṇhitvā paccāgamiṃsu. Rājaputto uparājā
hutvā bodhisattena saddhiṃ ekatova khādanto pivanto nisīdanto
sayanto pitu accayena rajjaṃ patvā mahāsattassa mahantaṃ yasaṃ
datvā purohitaṭṭhāne naṃ ṭhapetvā ekadivasaṃ nagaraṃ sajjāpetvā
sakko devarājā viya alaṅkato alaṅkataerāvaṇapaṭibhāgassa mattavara-
vāraṇassa khandhe nisīditvā mahāsattaṃ pacchāsane hatthipiṭṭhe nisīdāpetvā
nagaraṃ padakkhiṇaṃ akāsi. Mātāpissa puttaṃ olokessāmīti
sīhapañjare ṭhatvā tassa nagaraṃ padakkhiṇaṃ katvā āgacchantassa
pacchato nisinnaṃ purohitaṃ disvā paṭibaddhacittā hutvā sayanagabbhaṃ
pavisitvā imaṃ alabhantī ettheva marissāmīti āhāraṃ pacchinditvā
nipajji. Rājā mātaraṃ apassanto kuhiṃ me mātāti pucchitvā
gilānāti sutvā tassā santikaṃ gantvā vanditvā kinte amma
aphāsukanti pucchi. Sā tassa lajjāya na kathesi. So gantvā
rājapallaṅke nisīditvā attano aggamahesiṃ pakkosāpetvā gaccha
ammāya aphāsukaṃ jānāhīti pesesi. Sā gantvā piṭṭhiṃ parimajjantī
pucchi. Itthiyo nāma itthīnaṃ rahassaṃ na nigūhanti. Sā tamatthaṃ

---------------------------------------------------------------------------------------------
page219.
Ārocesi. Itarāpi taṃ sutvā gantvā rañño ārocesi. Rājā
hotu gaccha naṃ samassāsehīti purohitaṃ rājānaṃ katvā tassa naṃ aggamahesiṃ
karissāmīti. Sā gantvā taṃ samassāsesi. Rājāpi purohitaṃ
pakkosāpetvā tamatthaṃ ārocetvā samma mātuyā jīvitaṃ dehi
tvaṃ rājā hohi sā aggamahesī ahaṃ uparājāti. So
na sakkā evaṃ kātunti paṭikkhipitvā punappunaṃ yāciyamāno sampaṭicchi.
Rājā purohitaṃ rājānaṃ mātaraṃ aggamahesiṃ kāretvā sayaṃ uparājā
ahosi. Tesaṃ samaggasaṃvāsaṃ vasantānaṃ aparabhāge bodhisatto
agāramajjhe ukkaṇṭhito kāme pahāya pabbajjāya ninnacitto
kilesaratiṃ anālayanto ekakova tiṭṭhati ekakova nisīdati ekakova
sayati bandhanāgāre bandho viya pañjare pakkhitakukkuṭo viya ca
ahosi. Athassa aggamahesī ayaṃ rājā mayā saddhiṃ nābhiramati
ekakova tiṭṭhati nisīdati seyyaṃ kappeti ayaṃ kho pana daharo
taruṇo ahaṃ mahallikā sīse me palitāni paññāyanti yannūnāhaṃ
sīse te deva palitāni paññāyantīti musāvādaṃ katvā etenupāyena
rājānaṃ paṭiññāpetvā mayā saddhiṃ abhiramāpeyyanti cintetvā
ekadivasaṃ rañño sīse okkā vicinantī viya hutvā deva
mahallakosi jāto sīse te ekaṃ palitaṃ paññāyatīti āha.
Tenahi bhadde etaṃ palitaṃ luñcitvā mayhaṃ hatthe ṭhapehīti. Sā
tassa sīsato ekaṃ kesaṃ luñcitvā taṃ chaḍḍetvā attano sīse
palitaṃ gahetvā idante deva palitanti tassa hatthe ṭhapesi.

---------------------------------------------------------------------------------------------
page220.
Bodhisattassa taṃ disvāva bhītatasitassa kāñcanapaṭṭasadisā nalāṭā
sedā muñciṃsu. So attānaṃ ovadanto susīma tvaṃ daharo
hutvā mahallako jāto ettakaṃ kālaṃ gūthakalale nimuggagāmasūkaro
viya kāmakalale nimmujjitvā taṃ kalalaṃ jahituṃ na sakkosi nanu
kāme pahāya himavantaṃ pavisitvā pabbajitvā brahmacariyavāsassa
te kāloti cintetvā paṭhamaṃ gāthamāha
                kāḷāni kesāni pure ahesuṃ
                jātāni sīsamhi yathāpadese
                tānijja setāni susīma disvā
                dhammaṃ cara brahmacariyassa kāloti.
     Tattha yathāpadeseti tava sīse  tasmiṃ tasmiṃ kelānaṃ anurūpe
padese ito pubbe kāḷāni bhamarañjanavaṇṇāni kesāni jātāni
ahesunti vadati. Dhammaṃ carāti dasakusalakammapathadhammaṃ carāhīti
attānameva āṇāpeti. Brahmacariyassāti methunaviratiyā te kāloti
attho.
     Evaṃ bodhisattena brahmacariyavāsassa guṇe vaṇṇite itarā
ahaṃ imassa lagganaṃ karissāmīti vissajjanameva karinti bhītatasitā
idānissa apabbajjanatthāya sarīravaṇṇaṃ vaṇṇessāmīti cintetvā
dve gāthā abhāsi
                mameva deva palitaṃ na tuyhaṃ
                mameva sīsaṃ mama uttamaṅgaṃ

---------------------------------------------------------------------------------------------
page221.
                Atthaṃ karissanti musā abhāṇiṃ
                ekāparādhaṃ khamatha rājaseṭṭha.
                Daharo tuvaṃ dassanīyosi rāja
                paṭhamuggato hohi yathā kalīro
                rajjañca kārehi mamañca passa
                mā kālikaṃ anudhāvi janindāti.
     Tattha mameva sīsanti mameva sīse sañjātapalitanti dīpeti.
Itaraṃ tasseva vevacanaṃ. Atthanti attano vuḍḍhiṃ karissāmīti musā
kathesiṃ. Ekāparādhanti imaṃ mayhaṃ ekaṃ aparādhaṃ. Paṭhamuggatoti
paṭhamavayena uggato. Hohīti hosi. Paṭhamavaye patiṭṭhitosīti attho.
Hosiyevātipi pāṭho. Yathā kalīroti yathā siniddhacchavitaruṇakalīro
mandavāterito ativiya sobhati evarūposi tvanti dasseti.
Paṭhamuggato hosītipi pāṭho. Tassattho yathā paṭhamuggato taruṇakalīro
dassanīyo hoti evaṃ tvaṃ dassanīyoti. Mamañca passāti mamañca
olokehi. Mā maṃ anāthavidhavaṃ karohīti attho. Kālikanti
brahmacariyacaraṇannāma dutiye vā tatiye vā attabhāve vipākadānato
kālikannāma rajjaṃ pana imasmiṃyeva attabhāve kāmaguṇasukhappadānato
akālikaṃ so tvaṃ imaṃ akālikaṃ pahāya mā kālikaṃ anudhāvīti vadati.
     Bodhisatto tassā vacanaṃ sutvā bhadde tvaṃ bhavitabbametaṃ
kathaṃ kathesi vipariṇate pariṇāmante hi me vaye imehi kāḷakesehi
parivattitvā sāṇavākasadisehi paṇḍarehi bhavitabbaṃ ahaṃ hi

---------------------------------------------------------------------------------------------
page222.
Nīluppalādikusumadāmasadisakumārānaṃ kāñcanarūpakapaṭibhāgānaṃ uttama-
yobbanavilāsasampannānaṃ khattiyakaññādīnaṃ vaye vipariṇate pariṇāmante
jaraṃ pattānaṃ vevaṇṇiyañceva sarīrabhaggañca passāmi evaṃ vipatti-
pariyosāno hesa bhadde jīvaloketi vatvā upari buddhalīḷāya dhammaṃ
desento gāthadvayamāha
                passāmi vohaṃ dahariṃ kumāriṃ
                sāmaṭṭhapassaṃ sutanuṃ sumajjhaṃ
                kālappallavāva pavellamānā
                palobhayantīva naresu gacchati.
                Tamena passāmi parena nāriṃ
                āsītikaṃ nāvutikañca jaccā
                daṇḍaṃ gahetvāna pavedhamānaṃ
                gopāṇasībhaggasamaṃ carantanti.
     Tattha voti nipātamattaṃ. Sāmaṭṭhapassanti samaṭṭhapassaṃ.
Ayameva vā pāṭho. Sabbapasse samaṭṭhachavivaṇṇanti attho.
Sutanunti sundarasarīraṃ. Sumajjhanti susaṇṭhitamajjhaṃ. Kālappallavāva
pavellamānāti yathā nāma taruṇakāle susamuggatā kālavallī pallavāva
hutvā mandavāteritā itocīto ca pavellati evameva pavellamānā
itthīvilāsaṃ dussiyamānā sā kumārikā. Palobhayantīva naresu
gacchatīti samīpatthe bhummavacanaṃ. Purisānaṃ santike te purise
kilesavasena palobhayantī viya gacchati. Tamena passāmi parena nārinti

---------------------------------------------------------------------------------------------
page223.
Tamenaṃ nāriṃ aparena samayena jarāpattaṃ antarahitarūpasobhaggappattaṃ
passāmi. Bodhisatto paṭhamagāthāya rūpe assādaṃ kathetvā idāni
ādīnavaṃ dassento evamāha. Āsītikaṃ nāvutikañca jaccāti
asītisaṃvaccharaṃ vā navutisaṃvaccharaṃ vā jātiyā. Gopāṇasībhaggasamanti
gopāṇasīsamabhaggaṃ gopāṇasīākārabhaggasarīraṃ onamitvā naṭṭhakākaṇikaṃ
pariyesantiṃ viya caramānanti attho. Kāmañca bodhisattena daharakāle
disvā puna navutikakāle diṭṭhapubbā nāma natthi ñāṇena diṭṭhabhāvaṃ
sandhāya panetaṃ vuttaṃ.
     Iti mahāsatto imāya gāthāya rūpassa ādīnavaṃ dassetvā
idāni agāramajjhe attano anabhiratiṃ pakāsento gāthadvayamāha
                sohaṃ tamevānuvicintayanto
                eko sayāmi sayanassa majjhe
                ahaṃpi evaṃ iti pekkhamāno
                na gehe rame brahmacariyassa kālo.
     Rajju vālambanaṃ cesā yā gehe vasato rati
                etaṃpi chetvāna vajanti dhīrā
                anapekkhino kāmasukhaṃ pahāyāti.
     Tattha sohanti so ahaṃ. Tamevānuvicintayantoti tameva
rūpānaṃ assādañca ādīnavañca vicintento. Evaṃ iti pekkhamānoti
yathā esā pariṇatā ahaṃpi evaṃ jaraṃ patto bhaggasarīro bhavissāmīti
pekkhamāno. Na gehe rameti gehe na ramāmi. Brahmacariyassa

---------------------------------------------------------------------------------------------
page224.
Kāloti bhadde brahmacariyassa me kālo tasmā pabbajissāmīti
dīpeti. Rajju vālambanaṃ cesāti cakāro nipātamatto ālambanarajju
viya esāti attho. Katarā. Yā gehe vasato ratīti yā
gehe vasantassa rūpādīsu ārammaṇesu kāmaratīti attho. Iminā
kāmānaṃ appassādataṃ dasseti. Ayaṃ hettha adhippāyo yathā gilānassa
purisassa attano balena parivattetuṃ asakkontassa imaṃ ālambitvā
parivatteyyāsīti ālambanarajjuṃ bandheyya tassa taṃ ālambitvā
parivattentassa appamattakaṃ kāyikacetasikasukhaṃ bhaveyya evaṃ kilesāturānaṃ
sattānaṃ vivekasukhavasena parivattituṃ asakkontānaṃ agāramajjhe
ṭhapitāni kāmaratidāyakāni rūpādīni ārammaṇāni tesaṃ kilesapariḷāha-
kāle methunadhammapaṭisevanaratiṃ ārabbha parivattamānānaṃ kāyikacetasikasukha-
saṅkhātā kāmarati taṃ muhuttaṃ uppajjamānā appamattakā hoti evaṃ
appassādā kāmāti. Etaṃpi chetvānāti yasmā pana bahudukkhā kāmā
bahupāyāsā ādīnavo ettha bhiyyo tasmā taṃ ādīnavaṃ sampassamānā
paṇḍitā etaṃpi rajjaṃ chaḍḍetvā gūthakūpe nimuggapuriso taṃ
pajahanto viya anapekkhino evaṃ appamattakaṃ bahudukkhaṃ kāmasukhaṃ
pahāya vajanti nikkhamitvā manoramaṃ pabbajjaṃ pabbajjantīti.
     Evaṃ mahāsatto kāmesu assādañca ādīnavañca dassento
buddhalīḷāya dhammaṃ desetvā sahāyaṃ pakkosāpetvā rajjaṃ paṭicchādetvā
ñātimittasuhajānaṃ paridevantānaṃ parivattantānameva sirivibhavaṃ chaḍḍetvā
himavantaṃ pavisitvā isipabbajjaṃ pabbajitvā jhānābhiññā nibbattetvā

---------------------------------------------------------------------------------------------
page225.
Brahmalokaparāyano ahosi.
     Satthā imaṃ dhammadesanaṃ āharitvā saccāni pakāsesi sacca-
pariyosāne bahū jane amatapānaṃ pāyetvā jātakaṃ samodhānesi tadā
aggamahesī rāhulamātā ahosi sahāyakarājā ānando susīmarājā
pana ahamevāti.
                     Susīmajātakaṃ chaṭṭhaṃ.
                      Koṭasimbalijātakaṃ
     ahaṃ dasasatabyāmanti idaṃ satthā jetavane viharanto kilesaniggahaṃ
ārabbha kathesi. Vatthu paññāsajātake āvībhavissati.
     Idhāpi satthā antokoṭisaṇṭhārake kāmavitakkābhibhūte pañcasate
bhikkhū disvā bhikkhusaṅghaṃ sannipātāpetvā bhikkhave āsaṅkitabbayuttakannāma
āsaṅkituṃ vaṭṭati kilesā nāma vaḍḍhantā vane nigrodhādayo
viya rukkhaṃ saṃbhañjanti teneva pubbe koṭasimbaliyaṃ nibbattadevatā
ekaṃ sakuṇaṃ nigrodhavījāni khāditvā attano rukkhassa sākhantaresu
vaccaṃ pātentaṃ disvā ito me vimānassa vināso bhavissatīti
bhayappattā ahosīti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
koṭasimbaliyaṃ rukkhadevatā hutvā nibbatti. Atheko supaṇṇarājā
diyaḍḍhayojanasatikaṃ attabhāvaṃ māpetvā pakkhavātehi mahāsamudde

---------------------------------------------------------------------------------------------
page226.
Udakaṃ dvidhā katvā ekaṃ byāmasahassāyāmaṃ nāgarājānaṃ naṅguṭṭhe
gahetvā mukhenassa gahitagocaraṃ chaḍḍāpetvā koṭasimbaliṃ sandhāya
vanamatthakena pāyāsi. Nāgarājā olambanto attānaṃ mocessāmīti
ekasmiṃ nigrodharukkhe bhogaṃ pavesetvā nigrodhaṃ veṭhetvā gaṇhi.
Supaṇṇarañño mahābalatāya nāgarājassa ca mahāsarīratāya nigrodharukkho
samugghātaṃ agamāsi. Nāgarājā neva rukkhaṃ vissajjesi. Supaṇṇo
nigrodharukkhena saddhiṃ nāgarājānaṃ gahetvā koṭasimbaliṃ patvā
nāgarājānaṃ rukkhakkhandhapiṭṭhe nipajjāpetvā udarassa phāletvā nāgamedaṃ
khāditvā sesakalevaraṃ samudde vissajjesi. Tasmiṃ pana nigrodhe
ekā sakuṇikā atthi sā nigrodharukkhe vissaṭṭhe uppatitvā
koṭasimbaliyā sākhantare nisīdi. Rukkhadevatā taṃ disvā ayaṃ
sakuṇikā mama rukkhakkhandhe vaccaṃ pātessati tato nigrodhagaccho
vā milakkhagaccho vā uṭṭhahitvā sakalarukkhaṃ ottharitvā bhañjissati
atha me vimānaṃ nassissatīti bhītatasitāva pavedhi. Tassā pavedhentiyā
koṭasimbali yāva mūlā pavedhi. Supaṇṇarājā taṃ pavedhamānaṃ disvā
kāraṇaṃ pucchanto dve gāthā abhāsi
         ahaṃ dasasatabyāmaṃ        uragamādāya āgato
         tañca mañca mahākāyaṃ     dhārayaṃ nappavedhasi.
         Athimaṃ khuddakaṃ pakkhiṃ       appamaṃsataraṃ mayā
         dhārayaṃ byathasi bhīto      kimatthaṃ koṭasimbalīti.
     Tattha dasasatabyāmanti sahassabyāmaṃ. Uragamādāya āgatoti

---------------------------------------------------------------------------------------------
page227.
Evaṃ mahantaṃ uragaṃ ādāya idha āgato. Tañca mañcāti tañca
uragaṃ mañca. Dhārayanti dhārayamāno. Byathasīti kampasi. Kimatthanti
kiṃ atthaṃ kena kāraṇenāti pucchati. Kiṃ vā atthaṃ sampassamānotipi
attho. Koṭasimbalīti rukkhanāmena devaputtaṃ ālapati. So hi
simbalirukkho khandhasākhāmahantatāya koṭasimbalīti nāmaṃ labhi. Tasmiṃ
adhivatthadevaputtassāpi tadeva nāmaṃ.
     Athassa kāraṇaṃ kathento devaputto catasso gāthā abhāsi
         maṃsabhakkho tuvaṃ rāja      phalabhakkho ayaṃ dijo
         ayaṃ nigrodhavījāni       milakkhudumbarāni ca
         assatthāni ca bhakkhetvā  khandhe me odahissati.
         Te rukkhā saṃvirūhanti     mama passe nivātajā
         te maṃ pariyonaddhissanti   arukkhaṃ maṃ karissare.
         Santi aññepi rukkhāse   mūlino khandhino dumā
         iminā sakuṇajātena      vījamāharitvā hatā.
         Ajjhārūhā hi vaḍḍhanti    brahantaṃpi vanappatiṃ
         tasmā rāja pavedhāmi    sampassaṃ nāgataṃ bhayanti.
     Tattha odahissatīti vaccaṃ pātessati. Te rukkhāti tehi
vījehi jātā nigrodhādayo rukkhā. Saṃvirūhantīti saṃvirūhissanti
saṃvaḍḍhissanti. Mama passeti mamapassākhandhatarādīsu. Nivātajāti
mama sākhāhi vātassa nivāritattā nivāte jātā. Pariyonaddhissantīti
te evaṃ saṃvaḍḍhantā maṃ pariyonaddhissanti. Ayameva vā pāṭho.

---------------------------------------------------------------------------------------------
page228.
Karissareti athevaṃ pariyonaddhitvā maṃ arukkhameva karissanti sabbaso
bhañjissanti. Rukkhāseti rukkhā. Mūlino khandhinoti mūlasampannā
ceva khandhasampannā ca. Dumāti rukkhavevacanameva. Vījamāharitvāti
vījaṃ āharitvā. Hatāti aññepi imasmiṃ vane rukkhā vināsitā
santi. Ajjhārūhā hi vaḍḍhantīti nigrodhādayo hi rukkhā ajjhārūhā
hutvā mahantaṃpi aññaṃ vanappatiṃ atikkamma vaḍḍhantīti dasseti.
Ettha pana vane pati vanassa pati vanappatīti tayopi pāṭhāyeva.
Rājāti supaṇṇaṃ ālapati.
     Rukkhadevatāya vacanaṃ sutvā supaṇṇo osānagāthamāha
         saṅkeyya saṅkitabbāni    rakkheyyānāgataṃ bhayaṃ
         anāgatabhayā dhīro       ubho loke avekkhatīti.
     Tattha anāgataṃ bhayanti pāṇātipātādīhi viramanto diṭṭhadhammikaṃpi
samparāyikaṃpi anāgataṃ bhayaṃ rakkhati nāma. Pāpamitte ca veripuggale
ca anupasaṅkamanto anāgataṃ bhayaṃ rakkhati nāma. Evaṃ anāgataṃ
bhayaṃ rakkheyya. Anāgatabhayāti anāgate bhayakāraṇā. Taṃ bhayaṃ
sampassanto dhīro idhalokañca paralokañca avekkhati oloketi nāma.
     Evañca pana vatvā supaṇṇo attano ānubhāvena taṃ
pakkhiṃ tamhā rukkhā palāpesi.
     Satthā imaṃ dhammadesanaṃ āharitvā āsaṅkitabbayuttakaṃ āsaṅkituṃ
vaṭṭatīti vatvā saccāni pakāsetvā jātakaṃ samodhānesi

---------------------------------------------------------------------------------------------
page229.
Saccapariyosāne pañcasatā bhikkhū arahatte patiṭṭhahiṃsu. Tadā supaṇṇarājā
sārīputto ahosi rukkhadevatā pana ahamevāti.
                  Koṭasimbalijātakaṃ sattamaṃ.
                       Dhūmakārijātakaṃ
     rājā apucchi vidhūranti idaṃ satthā jetavane viharanto kosalarañño
āgantukasaṅgahaṃ ārabbha kakesi.
     So kira ekasmiṃ samaye paveṇiāgatānaṃ porāṇakayodhānaṃ
saṅgahaṃ akatvā abhinavāgatānaṃ āgantukānañceva sakkārasammānaṃ
akāsi. Athassa paccante kuppite yujjhanatthāya gatassa āgantukā
laddhasakkārā yujjhissantīti porāṇakayodhā na yujjhiṃsu. Porāṇakā
yujjhissantīti āgantukā na yujjhiṃsu. Corā rājānaṃ jiniṃsu.
Rājā parājito āgantukasaṅgahadosena attano parājitabhāvaṃ ñatvā
sāvatthiyaṃ paccāgantvā kinnu kho ahameva evaṃ karonto parājito
udāhu aññepi rājāno parājitapubbāti dasabalaṃ pucchissāmīti
bhuttapātarāso jetavanaṃ gantvā satthāraṃ vanditvā tamatthaṃ pucchi.
Satthā na kho mahārāja tvañceveko porāṇakarājānopi āgantuka-
saṅgahaṃ katvā parājitāti vatvā tena yācito atītaṃ āhari
     atīte kururaṭṭhe indapatthanagare yuddhiṭṭhilagotto dhanañjayo
nāma korabyarājā rajjaṃ kāresi. Tadā bodhisatto tassa purohitakule
nibbattitvā vayappatto takkasilāyaṃ sabbasippāni uggaṇhitvā

---------------------------------------------------------------------------------------------
page230.
Indapatthaṃ āgantvā pitu accayena purohitaṭṭhānaṃ labhitvā rañño
atthadhammānusāsako ahosi. Vidhūrapaṇḍitotissa nāmaṃ akaṃsu.
Tadā dhanañjayarājā porāṇakayodhe agaṇetvā āgantukānaññeva
saṅgahaṃ akāsi. Tassa paccante kuppite yujjhanatthāya gatassa
āgantukā jānissantīti porāṇakā jānissantīti neva porāṇakā
nāgantukā yujjhiṃsu. Rājā parājito indapatthanagarameva paccāgantvā
āgantukasaṅgahassa katabhāvena parājitomhīti cintesi. So ekadivasaṃ
kiṃ nu kho ahameva āgantukasaṅgahaṃ katvā parājito udāhu aññepi
rājāno parājitapubbā atthīti vidhūraṃ paṇḍitaṃ pucchissāmīti cintetvā
taṃ rājūpaṭṭhānaṃ āgantvā nisinnaṃ tamatthaṃ pucchi. Athassa
pucchanākāraṃ āvīkaronto satthā upaḍḍhagāthamāha
          rājā apucchi vidhūraṃ     dhammakāmo yudhiṭṭhiloti.
     Tattha dhammakāmoti sucaritadhammappiyo.
          Api brāhmaṇa jānāsi ko eko bahu socatīti.
     Sesaupaḍḍhagāthāya pana ayamattho api nāma brāhmaṇa
jānāsi ko imasmiṃ loke eko bahuṃ socatīti nānākārena
socatīti.
     Taṃ sutvā bodhisatto mahārāja kiṃ soko nāma tumhākaṃ
soko pubbe dhūmakārī nāmeko ajapālabrāhmaṇo mahantaṃ ajayūthaṃ
gahetvāva araññe vajaṃ katvā tattha aje ṭhapetvā aggiñca
dhūmañca katvā ajayūthaṃ paṭijagganto khīrādīni bhuñjanto vasi.

---------------------------------------------------------------------------------------------
page231.
So tattha āgate suvaṇṇavaṇṇe sarabhe disvā tesu sinehaṃ
katvā aje agaṇetvā ajānaṃ sakkāraṃ sarabhānaṃ katvā saradakāle
sarabhesu palāyitvā himavantaṃ gatesu ajāsu vinaṭṭhāsu sarabhe apassanto
sokena paṇḍurogī hutvā jīvitakkhayaṃ patto ayaṃ āgantukasaṅgahaṃ
katvā tumhehi sataguṇena sahassaguṇena socitvā kilamitvā vināsaṃ
pattoti idaṃ udāharaṇaṃ āharitvā dassento imā gāthā āha
        brāhmaṇo ajayūthena     bahutendo vane vasaṃ
        dhūmaṃ akāsi vāseṭṭho    rattindivamatandito.
        Tassa taṃdhūmagandhena       sarabhā makasadditā
        vassāvāsaṃ upagacchuṃ      dhūmakārissa santike.
        Sarabhesu manaṃ katvā      ajā yo nāvabujjhatha
        āgacchanti vajanti vā    tassa tā vinassuṃ  ajā.
        Sarabhā ca sarade kāle   pahīnamakase vane
        pāviṃsu giriduggāni       nadīnaṃ pabhavāni ca.
        Sarabhe ca gate disvā    ajā ca vibhavaṃ gatā
        kiso ca vivaṇṇo āsi    paṇḍurogī ca brāhmaṇo.
        Evaṃ yo sanniraṃkatvā    āgantu kurute piyaṃ
        so eko bahu socati    dhūmakārīva brāhmaṇoti.
     Tattha bahutendoti bahutaindano. Dhūmaṃ akāsīti makkhikapari-
panthaharaṇatthāya aggiñca dhūmañca akāsi. Vāseṭṭhoti tassa
gottaṃ. Atanditoti analaso hutvā. Taṃdhūmagandhenāti tena

---------------------------------------------------------------------------------------------
page232.
Dhūmagandhena. Sarabhāti sarabhamigā. Makasadditāti makasehi upaddūtā
pīḷitā. Sesamakkhikāpi makasaggahaṇeneva gahitā. Vassāvāsanti
tassa santike vassārattavāsaṃ vasiṃsu. Manaṃ katvāti sinehaṃ
uppādetvā. Nāvabujjhathāti araññato caritvā vajaṃ āgacchantīti
ca vajato araññaṃ gacchantīti ca ettakā āgatā ettakā
na āgatāti na jānāti. Tassa tā vinassunti tassa tā evaṃ
apaccavekkhantassa sīhaparipanthādito arakkhiyamānā ajā
sīhaparipanthādīhi vinassiṃsu sabbā vā vinaṭṭhā. Nadīnaṃ pabhavāni cāti
pabbateyyānaṃ nadīnaṃ pabhavaṭṭhānāni ca paviṭṭhā. Vibhavanti abhavaṃ.
Ajā ca vināsaṃ pattā disvā jānitvā. Kiso vivaṇṇoti
khīrādidāyikā ajā pahāya sarabhe saṅgaṇhitvā tepi apassanto
ubhato parihīno sokābhibhūto kiso ceva dubbaṇṇo ca ahosi.
Evaṃ yo sanniraṃkatvāti evameva mahārāja yo sakaṃ porāṇaṃ
ajjhattikajanaṃ nīharitvā pahāya kismiñci agaṇetvā āgantukaṃ piyaṃ
karoti so tumhādiso eko bahu socati ayaṃ te mayā
dassito dhūmakārī brāhmaṇo viya bahuṃ socatīti.
     Evaṃ mahāsatto rājānaṃ saññāpentopi kathesi. Sopi
saññattiṃ katvā tassa pasīditvā bahudhanaṃ adāsi. Tato paṭṭhāya
ajjhattikasaṅgahameva karonto dānādīni puññāni katvā saggaparāyano
ahosi.

---------------------------------------------------------------------------------------------
page233.
     Satthā imaṃ dhammadesanaṃ āharitvā jātakaṃ samodhānesi tadā
korabyarājā ānando ahosi dhūmakārī pasenadikosalo vidhūrapaṇḍito
pana ahamevāti.
                   Dhūmakārijātakaṃ aṭṭhamaṃ.
                       Jāgarajātakaṃ
     kodha jāgarataṃ suttoti idaṃ satthā jetavane viharanto aññataraṃ
upāsakaṃ ārabbha kathesi.
     So hi sotāpanno ariyasāvako sāvatthito sakaṭasatthena saddhiṃ
kantāramaggaṃ paṭipajji. Satthavāho tatthekasmiṃ udakaphāsukaṭṭhāne
pañca sakaṭasatāni mocetvā khādanīyaṃ bhojanīyaṃ saṃvidahitvā vāsaṃ
upagacchi. Te manussā tattha tattha nipajjitvā supiṃsu. Upāsako pana
satthavāhassa santike ekasmiṃ rukkhamūle caṅkamaṃ adhiṭṭhāsi. Atha
taṃ satthaṃ vilumpitukāmā pañcasatā corā nānāvudhāni gahetvā satthaṃ
parivāretvā aṭṭhaṃsu. Te taṃ upāsakaṃ caṅkamantaṃ disvā imassa
niddāyanakāle vilumpissāmāti tattha tattha aṭṭhaṃsu. Sopi tiyāmarattiṃ
caṅkamiyeva. Corā paccūsasamaye gahitapāsāṇamuggarādayo chaḍḍetvā
bho satthavāha imaṃ appamādena jāgarantaṃ purisaṃ nissāya jīvitaṃ
labhitvā tava santakassa sāmiko jātoti etassa sakkāraṃ
kareyyāsīti vatvā pakkamiṃsu. Manussā kālasseva vuṭṭhāya tehi

---------------------------------------------------------------------------------------------
page234.
Chaḍḍite pāsāṇamuggarādayo disvā imaṃ nissāya amhehi jīvitaṃ
laddhanti upāsakassa sakkāraṃ akaṃsu. Upāsakopi icchiticchitaṭṭhānaṃ
gantvā katakicco puna sāvatthiṃ āgantvā jetavanaṃ gantvā tathāgataṃ
pūjetvā vanditvā nisinno kiṃ upāsaka na paññāyasīti vutte
tamatthaṃ ārocesi. Satthā na kho upāsaka tvañceva aniddāyitvā
jagganto visesaṃ labhi porāṇakapaṇḍitāpi jaggantā visesaṃ labhiṃsūti
vatvā tena yācito atītaṃ āhari
     atīte bārāṇasiyaṃ brahmadatte rajjaṃ kārente bodhisatto
brāhmaṇakule nibbattitvā vayappatto takkasilāyaṃ sabbasippāni
uggaṇhitvā paccāgantvā agāramajjhe vasanto aparabhāge
nikkhamitvā isipabbajjaṃ pabbajitvā na cirasseva jhānābhiññā
nibbattetvā himavantappadese ṭhānacaṅkamiriyāpatho hutvā vasanto
niddaṃ anupagantvā sabbarattiṃ caṅkamati. Athassa caṅkamanakoṭiyaṃ rukkhe
nibbattadevatā tussitvā khandhaviṭape ṭhatvā pañhaṃ pucchantī paṭhamaṃ
gāthamāha
         kodha jāgarataṃ sutto      kodha suttesu jāgaro
         ko metaṃ nu vijānāti     ko taṃ paṭibhaṇāti meti.
     Tattha kodhāti ko idha. Ko metanti ko mama etaṃ pañhaṃ
vijānāti. Ko taṃ paṭibhaṇāti meti taṃ etaṃ mayā puṭṭhapañhaṃ
mayhaṃ ko paṭibhaṇāti ko byākarituṃ sakkhissatīti pucchati.
     Bodhisatto tassā vacanaṃ sutvā

---------------------------------------------------------------------------------------------
page235.
         Ahaṃ jāgarataṃ sutto       ahaṃ suttesu jāgaro
         ahametaṃ vijānāmi        ahaṃ paṭibhaṇāmi teti
     imaṃ gāthaṃ vatvā puna tāya
         kathaṃ jāgarataṃ sutto       kathaṃ suttesu jāgaro
         kathaṃ etaṃ vijānāsi       kathaṃ paṭibhaṇāsi meti
     imaṃ gāthaṃ puṭṭho tamatthaṃ byākaronto
         ye dhammaṃ nappajānanti     saññamoti damoti ca
         tesu suttappamādesu      ahaṃ jaggāmi devate.
         Yesaṃ rāgo ca doso ca   avijjā ca virājitā
         tesu jāgaramānesu       ahaṃ suttosmi devate.
         Evaṃ jāgarataṃ sutto      evaṃ suttesu jāgaro
         evametaṃ vijānāmi       evaṃ paṭibhaṇāmi teti
imā gāthā āha.
     Tattha kathaṃ jāgarataṃ suttoti kathaṃ tvaṃ jāgarataṃ sattānaṃ antare
sutto nāma hosi. Esa nayo sabbattha. Ye dhammanti ye
sattā navavidhaṃ lokuttaradhammaṃ na jānanti. Saññamoti damoti cāti
ayaṃ saññamo ayaṃ damoti evañca yena maggena āgataṃ sīlañceva
indriyasaṃvarañca na jānanti. Indriyasaṃvaro hi manacchaṭṭhānaṃ
indriyānaṃ damanato damoti vuccati. Tesu suttappamādesūti tesu
kilesesu niddāya vasena suttesu ahaṃ appamādavasena jaggāmi.
Yesaṃ rāgo cāti gāthāya yesaṃ mahākhīṇāsavānaṃ padasatena

---------------------------------------------------------------------------------------------
page236.
Niddiṭṭhadiyaḍḍhasahassalobhasaṅkhāto rāgo ca navāghātavatthusamuṭṭhāno doso
ca dukkhādīsu aṭṭhasu vatthūsu añāṇabhūtā avijjā cāti ime kilesā
virājitā pahīnā tesu ariyesu sabbākārena jāgaramānesu te upādāya
ahaṃ sutto nāma devateti attho. Evaṃ jāgaratanti evaṃ devate
ahaṃ iminā kāraṇena jāgarataṃ sutto nāmāti. Esa nayo sabbattha
padesu.
     Evaṃ mahāsattena pañhe kathite tuṭṭhā devatā tassa thutiṃ
karontī osānagāthamāha
         sādhu jāgarataṃ sutto      sādhu suttesu jāgaro
         sādhu metaṃ vijānāsi      sādhu paṭibhaṇāsi meti.
     Tattha sādhūti sādhu laddhakaṃ katvā tvaṃ imaṃ pañhaṃ kathesi
mayaṃpi naṃ evameva kathemāti.
     Evaṃ sā bodhisattassa thutiṃ katvā attano vimānameva pāvisi.
     Satthā imaṃ dhammadesanaṃ āharitvā jātakaṃ samodhānesi tadā
devatā uppalavaṇṇā ahosi tāpaso pana ahamevāti.
                   Jāgarajātakaṃ navamaṃ.

---------------------------------------------------------------------------------------------
page237.
                     Kummāsapiṇḍajātakaṃ
     na kiratthīti idaṃ satthā jetavane viharanto mallikaṃ deviṃ
ārabbha kathesi.
     Sā hi sāvatthiyaṃ ekassa mālākārajeṭṭhakassa dhītā uttama-
rūpadharā mahāpaññā soḷasavassikakāle ekadivasaṃ kumārikāhi saddhiṃ
pupphārāmaṃ gacchantī tayo kummāsapiṇḍe gahetvā pupphapacchiyaṃ
ṭhapetvā gacchati. Sā nagarato nikkhamanakāle bhagavantaṃ sarīrappabhaṃ
vissajjetvā bhikkhusaṅghaparivutaṃ nagaraṃ pavisantaṃ disvā te
kummāsapiṇḍe upanesi. Satthā catumahārājadattiyaṃ pattaṃ upanetvā
paṭiggahesi. Sāpi tathāgatassa pāde sirasā vanditvā buddhārammaṇaṃ
pītiṃ gahetvā ekamantaṃ aṭṭhāsi. Satthā taṃ olokento
sitaṃ pātvākāsi. Āyasmā ānando ko nu kho bhante
hetu ko paccayo vā tathāgatassa sitakāraṇeti bhagavantaṃ pucchi.
Athassa satthā ānanda ayaṃ kumārikā imesaṃ kummāsapiṇḍikānaṃ
phalena ajjeva kosalarañño aggamahesī bhavissatīti sitakāraṇaṃ kathesi.
Kumārikāpi pupphārāmaṃ gatā. Taṃ divasameva kosalarājā ajātasattunā
saddhiṃ yujjhanto yuddhaparājito palāyitvā assaṃ abhiruyhitvā
āgacchanto tassā gītasaddaṃ sutvā paṭibaddhacitto assaṃ ārāmā-
bhimukhaṃ pesesi. Puññasampannā kumārikā rājānaṃ disvā apalāyitvāva
āgantvā assanāsāya rajjuyā gaṇhi. Rājā assassa

---------------------------------------------------------------------------------------------
page238.
Piṭṭhiyaṃ nisinnova sassāmikā assāmikāsīti pucchitvā assāmikabhāvaṃ
ñatvā assato oruyha vātātapakilanto tassā aṅke nipanno
muhuttaṃ visamitvā taṃ assapiṭṭhiyaṃ nisīdāpetvā balanikāyaparivuto
nagaraṃ pavisitvā taṃ attano kulagharaṃ pesetvā sāyaṇhasamaye yānaṃ
pahiṇitvā mahantena sakkārasammānena kulagharato āharāpetvā
ratanarāsimhi nisīdāpetvā abhisekaṃ katvā aggamahesiṃ akāsi. Tato
paṭṭhāya sā rañño piyā ahosi manāpā pubbuṭṭhāyikādīhi
pañcahi kalyāṇadhammehi samannāgatā patidevatā buddhānaṃpi vallabhā
ahosi. Tassā satthu tayo kummāsapiṇḍe datvā taṃ sampattiṃ
adhigatabhāvo sakalanagaraṃ pattharitvā gato. Athekadivasaṃ dhammasabhāyaṃ
kathaṃ samuṭṭhāpesuṃ āvuso mallikā devī buddhānaṃ tayo kummāsapiṇḍe
datvā tesaṃ phalena taṃ divasameva abhisekaṃ pattā aho buddhānaṃ
guṇamahantatāti. Satthā āgantvā kāya nuttha bhikkhave etarahi
kathāya sannisinnāti pucchitvā imāya nāmāti vutte anacchariyaṃ
bhikkhave mallikāya ekassa sabbaññubuddhassa tayo kummāsapiṇḍe
datvā kosalarañño aggamahesībhāvādhigamo kasmā buddhānaṃ
guṇamahantatāya porāṇakapaṇḍitā pana paccekabuddhānaṃ aloṇikaṃ atelaṃ
aphāṇitaṃ kummāsaṃ datvā tassa phalena dutiye attabhāve tiyojanasatike
kāsikaraṭṭhe rajjasiriṃ pāpuṇiṃsūti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
ekasmiṃ daliddakule nibbattitvā vayappatto ekaṃ seṭṭhiṃ nissāya

---------------------------------------------------------------------------------------------
page239.
Bhatiyā kammaṃ karonto jīvitaṃ kappesi. So ekadivasaṃ pātarāsatthāya
me bhavissantīti antarāpaṇato cattāro kummāsapiṇḍe gahetvā
kammantaṃ gacchanto cattāro paccekabuddhe bhikkhācāratthāya
bārāṇasīnagarābhimukhe āgacchante disvā ime bhikkhācāratthāya
bārāṇasiṃ gacchanti mayhañhime cattāro kummāsapiṇḍā santi
yannūnāhaṃ imesaṃ dadeyyanti cintetvā te upasaṅkamitvā vanditvā
bhante ime me hatthe cattāro kummāsapiṇḍā ahaṃ ime tumhākaṃ
dadāmi sādhu bhante paṭiggaṇhatha evampidaṃ puññaṃ mayhaṃ bhavissati
dīgharattaṃ hitāya sukhāyāti vatvā tesaṃ adhivāsanaṃ viditvā vālukaṃ
ussāpetvā cattāri āsanāni paññāpetvā tesaṃ upari sākhābhaṅgaṃ
attharitvā paccekabuddhe paṭipāṭiyā nisīdāpetvā paṇṇapuṭena udakaṃ
āharitvā dakkhiṇodakaṃ pātetvā catūsu pattesu cattāro kummāsapiṇḍe
patiṭṭhapetvā vanditvā bhante etesaṃ nissandena daliddagehe
nibbatti nāma mā hotu sabbaññutañāṇapaṭivedhassa paccayo
hotūti āha. Paccekabuddhā paribhuñjitvāva paribhogāvasāne
anumodanaṃ katvā uppatitvā nandamūlakapabbhārameva agamaṃsu. Bodhisatto
añjaliṃ paggayha paccekabuddhe gate pītiṃ gahetvā tesu cakkhupathaṃ
atikkantesu attano kammakaraṇaṭṭhānaṃ gato. Sopi ettakaṃ kammaṃ
katvā yāvatāyukaṃ taṃ dānaṃ anussaritvā kālaṃ katvā tassa phalena
bārāṇasīrañño aggamahesiyā kucchismiṃ nibbatti. Brahma-
dattakumārotissa nāmaṃ akaṃsu. So attano padasā gamanakālato paṭṭhāya

---------------------------------------------------------------------------------------------
page240.
Ahaṃ imasmiṃyeva nagare bhatiko hutvā kammantaṃ gacchanto pacceka-
buddhānaṃ cattāro kummāsapiṇḍe datvā tassa phalena idha nibbattoti
pasannādāse mukhanimittaṃ viya sabbaṃ purimajātikiriyaṃ jātissarañāṇena
pākaṭaṃ katvā passi. So vayappatto takkasilaṃ gantvā sabbasippāni
uggahetvā āgantvā sikkhitasippaṃ pitu dassetvā tuṭaṭhena pitarā
uparajje patiṭṭhāpito aparabhāge pitu accayena rajje patiṭaṭhāsi.
Athassa uttamarūpadharaṃ kosalarañño dhītaraṃ ānetvā aggamahesiṃ
akaṃsu. Chattamaṅgaladivase panassa sakalanagaraṃ devanagaraṃ viya alaṅkariṃsu.
So nagarapadakkhiṇaṃ katvā alaṅkatapāsādaṃ abhiruyhitvā mahātalamajjhe
samussitasetacchattaṃ pallaṅkaṃ abhiruyhitvā nisinno parivāretvā ṭhite
ekato amacce ekato brāhmaṇagahapatikādayo nānāvibhave
sirivilāsasamujjale ekato nānāvividhapaṇṇākārahatthe nāgaramanusse
ekato alaṅkatadevaccharasaṅghaṃ viya soḷasasahassasaṅkhyaṃ nāṭakitthigaṇaṃ imaṃ
atimanoramaṃ sirivibhavaṃ olokento attano pubbe katakammaṃ saritvā
imaṃ suvaṇṇapiṇḍikaṃ kāñcanamālaṃ setacchattaṃ imāni anekasahassāni
hatthivāhanaassavāhanarathavāhanāni maṇimuttādipūritā sāragabbhā nānā-
vividhadhaññapūritā mahāpaṭhavī devaccharapaṭibhāgā nāriyo cāti sabbopesa
mayhaṃ sirivibhavo na aññassa santako catunnaṃ paccekabuddhānaṃ
dinnassa catukummāsapiṇḍadānasseva santako te nissāya mayā
esa laddhoti paccekabuddhānaṃ guṇaṃ anussaritvā attano kammaṃ

---------------------------------------------------------------------------------------------
page241.
Pākaṭaṃ akāsi. Tassa taṃ anussarantassa sakalasarīraṃ pītiyā
paripūri. So pītiyā temitahadayo mahājanassa majjhe udānagītaṃ
gāyanto dve gāthā abhāsi
                na kiratthi anomadassisu
                pāricariyā buddhesu appakā
                sukkhāya aloṇikāya ca
                passa phalaṃ kummāsapiṇḍiyā.
                Hatthī gavāssāpi me bahū
                dhanadhaññā paṭhavī ca kevalā
                nāriyopimā accharūpamā
                passa phalaṃ kummāsapiṇḍiyāti.
     Tattha anomadassisūti anomassa alāmakassa paccekabodhi-
ñāṇassa diṭṭhattā paccekabuddhā anomadassino nāma. Pāricariyāti
abhivādanapaccuṭṭhānaañjalikammādibhedā sāmīcikiriyāpi diṭṭhasampattiṃ
disvā attano santakaṃ appaṃ vā bahuṃ vā lūkhaṃ vā paṇītaṃ vā
deyyadhammaṃ cittaṃ pasādetvā guṇaṃ sallakkhetvā tisso cetanā
visodhetvā phalaṃ saddahitvā pariccajanakiriyāpi. Buddhesūti pacceka-
buddhesu. Appakāti mandā parittā nāma natthi kira. Sukkhāyāti
nisnehāya. Aloṇikāyāti phāṇitarahitāya. Nipphāditattā
hi sā aloṇikāti vuttā. Kummāsapiṇḍiyāti cattāro

---------------------------------------------------------------------------------------------
page242.
Kummāsapiṇḍe ekato katvā gahitaṃ. Kummāsaṃ sandhāyeva āha.
Guṇavantānaṃ samaṇabrāhmaṇānaṃ guṇaṃ sallakkhetvā cittaṃ pasādetvā
phaluppattiṃ kaṅkhamānānaṃ tisso cetanā visodhetvā dinnadakkhiṇā
appakā nāma natthi nibbattaṭṭhāne mahāsampattimeva detīti vuttaṃ
hoti cettha
         natthi citte pasannamhi     appakā nāma dakkhiṇā
         tathāgate vā sambuddhe    atha vā tassa sāvaketi
imassa panatthassa dīpanatthāya
         khīrodakaṃ ahamadāsiṃ        bhikkhuno piṇḍāya carantassa
         tassa me passa vimānaṃ     accharā kāmavaṇṇinīhamasmi.
         Accharasahassānaṃ pavarā     passa puññānaṃ phalavipākaṃ
         tena me tādiso vaṇṇo   tena me idhamijjhati.
         Uppajjanti ca me bhogā   yekeci manaso piyā
                tenamhi evañjalitānubhāvā
                vaṇṇo ca me sabbadisā pabhāsatīti
evamādīni vimānāni āharitabbāni.
     Dhanadhaññāti muttādidhanañca satta dhaññāni ca. Paṭhavī ca
kevalāti sakalā cesā mahāpaṭhavī. Sakalapaṭhaviṃ hatthagataṃ maññamāno
vadati. Passa phalaṃ kummāsapiṇḍiyāti attano dānaphalaṃ attanova
dassento evamāha. Dānaphalaṃ kira bodhisatto ca sabbaññubuddhā
ceva jānanti. Teneva ca satthā itivuttake suttaṃ kathento

---------------------------------------------------------------------------------------------
page243.
Evañce bhikkhave sattā jāneyyuṃ dānasaṃvibhāgassa vipākaṃ yathāhaṃ
jānāmi tasmā na adatvā bhuñjeyyuṃ na ca nesaṃ maccheramalaṃ cittaṃ
pariyādāya tiṭṭheyya yopi nesaṃ carimo ālopo carimaṃ kabalaṃ
tatopi na asaṃvibhajitvā bhuñjeyyuṃ sace nesaṃ paṭiggāhakā assu
yasmā ca kho bhikkhave sattā na evaṃ jānanti dānasaṃvibhāgassa
vipākaṃ yathāhaṃ jānāmi tasmā adatvā bhuñjanti maccheramalañ ca
tesaṃ cittaṃ pariyādāya tiṭṭhatīti.
     Bodhisattopi attano chattamaṅgaladivase sañjātapītipāmojjo
imāhi dvīhi gāthāhi udānagītaṃ gāyi. Tato paṭṭhāya rañño
piyagītanti bodhisattassa nāṭakitthiyo ca sesanāṭakagandhabbādayopi ca
antepurajanopi antonagaravāsinopi bahinagaravāsinopi pānāgāresupi
samajjamaṇḍalesupi amhākaṃ rañño piyagītanti tadeva gītaṃ gāyanti.
Evaṃ addhāne gate aggamahesī tassa gītassa atthaṃ jānitukāmā ahosi.
Mahāsattaṃ pana pucchituṃ na visahati. Athassā ekasmiṃ guṇe
pasīditvā ekadivasaṃ rājā bhadde varante dammi varaṃ gaṇhāhīti.
Sā sādhu deva varaṃ gaṇhāmīti. Hatthiassādīsu te kiṃ dammīti.
Deva tumhe nissāya na mayhaṃ kiñci natthi na me etehi attho
sace varaṃ dātukāmattha tumhākaṃ gītassa atthaṃ kathetvā dethāti.
Bhadde ko tava iminā varena attho aññaṃ gañhāhīti. Deva
aññena me attho natthi etadeva gaṇhāmīti. Sādhu bhadde
kathessāmi tuyhaṃ pana ekikāya raho na kathemi

---------------------------------------------------------------------------------------------
page244.
Dvādasayojanikāya bārāṇasiyā bheriñcārāpetvā rājadvāre ratanamaṇḍapaṃ
kāretvā ratanapallaṅkaṃ paññāpetvā amaccabrāhmaṇādīhi nagarehi
ceva soḷasahi ca itthīsahassehi parivuto tesaṃ majjhe ratanapallaṅke
nisīditvā kathessāmīti. Sā sādhu devāti sampaṭicchi. Rājā
tathā kāretvā marugaṇaparivuto sakko devarājā viya mahājanakāya-
parivuto ratanapallaṅke nisīdi. Devīpi sabbālaṅkārapaṭimaṇḍitā
kāñcanabhaddapīṭhaṃ attharitvā ekamante akkhikoṭiyā oloketvā
yathārūpe ṭhāne nisīditvā deva tumhākaṃ tussitvā gāyanamaṅgalagītassa
tāva me atthaṃ gaganatale candaṃ uṭṭhāpento viya pākaṭaṃ katvā
kathethāti vatvā tatiyaṃ gāthamāha
                abhikkhaṇaṃ rājakuñjara
                gāthā bhāsasi kosalādhipa
                pucchāmi taṃ raṭṭhavaḍḍhana
                bāḷhaṃ pītimano pabhāsasīti.
     Tattha kosalādhipāti so kosalaraṭṭhādhipo kusale pana dhamme
adhipatiṃ katvā viharati tena naṃ ālapantī evamāha. Kusalādhipāti
kusalajjhāsayāti attho. Bāḷhaṃ pītimano pabhāsasīti ativiya
pītiyuttacitto hutvā bhāsasi tasmā kathetha tāva me etāsaṃ
gāthānaṃ atthanti.
     Athassā gāthānamatthaṃ āvīkaronto mahāsatto catasso gāthā
abhāsi

---------------------------------------------------------------------------------------------
page245.
         Imasmiṃyeva nagare       kule aññatare ahuṃ
         parakammakaro āsiṃ       bhatako sīlasaṃvuto.
         Kammāya nikkhamantāhaṃ     caturo samaṇe addasaṃ
         ācārasīlasampanne      sītibhūte anāsave.
         Tesu cittaṃ pasādetvā   nisīditvā paṇṇasanthate
         adāsiṃ buddhānaṃ kummāsaṃ   pasanno sakehi pāṇihi.
         Tassa kammassa kusalassa    idaṃ me edisaṃ phalaṃ
         anubhomi idaṃ rajjaṃ       phītaṃ dharaṇimuttamanti.
     Tattha kule aññatareti nāmena vā gottena vā apākaṭe
ekasmiṃyeva kule. Ahunti nibbattiṃ. Parakammakaro āsinti
tasmiṃ kule jāto ahaṃ daliddatāya parassa kammaṃ katvā jīvitaṃ
kappento parassa kammakaro āsiṃ. Bhatakoti paravetanena bhato.
Sīlasaṃvutoti pañcasīlasaṃvare ṭhito bhatiyā jīvantopi duslīlaṃ pahāya
sīlasampannova ahosinti dīpeti. Kammāya nikkhamantāhanti taṃ
divasaṃ kattabbassa kammassa karaṇatthāya nikkhamanto ahaṃ. Caturo
samaṇe addasanti bhadde ahaṃ nagarā nikkhamma mahāmaggamāruyha
attano kammabhūmiyaṃ gacchanto bhikkhatthāya bārāṇasīnagaraṃ pavisante
samitapāpe cattāro pabbajite addasaṃ. Ācārasīlasampanneti
ekavīsatiyā anesanāhi jīvitakappanaṃ anācāro nāma tassa paṭipakkhena
ācārena ceva maggaphalehi āgatena sīlena samannāgate. Sītibhūteti
rāgādipariḷāhavūpasamena ceva ekādasaagginibbāpanena ca sītibhāvaṃ

---------------------------------------------------------------------------------------------
page246.
Patte. Anāsaveti kāmāsavādivirahite. Nisīditvāti vālukāsanānaṃ
upari santhate paṇṇasanthare nisīdāpetvā. Santharo hi idha
santhatoti vutto. Adāsinti tesaṃ dakkhiṇodakaṃ datvā sakkaccaṃ
sakehi hatthehi kummāsaṃ adāsiṃ. Kusalassāti ārogyānavajjatthena
kusalassa. Phalanti nissandaphalaṃ. Phītanti sabbasampattiphullitaṃ.
     Evaṃ mahāsattassa attano kammaphalaṃ vitthāretvā kathentassa
sutvā devī pasannamanā sace mahārāja evaṃ paccakkhato dānaphalaṃ
jānatha ito dāni paṭṭhāya ekaṃ bhattapiṇḍaṃ labhitvā dhammikasamaṇa-
brāhmaṇānaṃ datvāva paribhuñjeyyāthāti bodhisattassa thutiṃ
karontī
                dadaṃ bhuñjatha mā pamādo
                cakkaṃ vattaya kosalādhipa
                mā rāja adhammiko
                anudhammaṃ pālaya kosalādhipāti.
Imaṃ gāthamāha.
     Tattha dadaṃ bhuñjathāti aññesaṃ datvāva attanā bhuñjatha.
Mā pamādoti dānādīsu puññesu mā pamajjittha. Cakkaṃ vattaya
kosalādhipāti kusalajjhāsaya mahārāja paṭirūpadesavāsādikaṃ catubbidhaṃ
dhammacakkaṃ pavattehi. Cakkanti ratho dvīhi cakkehi gacchati.
Ayaṃ pana kāyo imehi catūhi cakkehi devalokaṃ gacchati tena
te dhammacakkanti saṅkhyaṃ gatā. Taṃ tvaṃ cakkaṃ vattehi pavattehi.

---------------------------------------------------------------------------------------------
page247.
Adhammikoti yathā aññe chandāgatiṃ gacchantā lokaṃ ucchuyantena
pīḷetvā viya dhanameva saṅkaḍḍhantā adhammikā honti tathā tvaṃ
mā adhammiko. Anudhammaṃ pālayāti
             dānaṃ sīlaṃ pariccāgaṃ      ājjavaṃ maddavaṃ tapaṃ
             akkodhaṃ avihiṃsañca       khantī ca avirodhananti
imaṃ pana dasavidharājadhammameva pālaya rakkha mā pariccaja.
     Mahāsatto tassā vacanaṃ sampaṭicchanto
                sohaṃ tadeva punappunaṃ
                vatumaṃ ācarissāmi sobhane
                ariyācaritaṃ sukosale
                arahanto me manāpā passitunti
gāthamāha.
     Tattha vatumanti maggaṃ. Ariyācaritanti ariyehi buddhādīhi
āciṇṇaṃ. Sukosaleti sobhane kosalarañño sudhīteti attho.
Arahantoti kilesehi ārakattā arānañca arīnañca hatattā paccayānaṃ
arahatattā evaṃladdhanāmā paccekabuddhā. Idaṃ vuttaṃ hoti
bhadde kosalarājadhīte sohaṃ dānaṃ me dinnanti tittiṃ akatvā
punappunaṃ tadeva ariyācaritaṃ dānamaggaṃ ācarissāmi. Mayhaṃ hi
aggadakkhiṇeyyattā arahanto manāpā dassanā cīvarādīnaṃ dātukāmatā
teyeva passituṃ icchāmīti.
     Idañca pana vatvā rājā deviyā sampattiṃ oloketvā

---------------------------------------------------------------------------------------------
page248.
Bhadde mayā tava purimabhave attano kusalakammaṃ vitthāretvā
kathitaṃ imāsaṃ pana nārīnaṃ majjhe rūpena vā līḷāvilāsena vā
tayā sadisī ekāpi natthi sā tvaṃ kiṃ kammaṃ katvā imaṃ sampattiṃ
paṭilabhasīti pucchanto puna gāthamāha
                devī viya accharūpamā
                majjhe nārigaṇassa sobhasi
                kiṃ kammamakāsi bhaddakaṃ
                kenāsi vaṇṇavatī sukosaleti.
     Tassattho bhadde sukosale kosalarañño sudhīte tvaṃ
rapasampattiyā accharūpamā tidasapure sakkadevarañño aññatarā devadhītā
viya imassa nārīgaṇassa majjhe ativiya sobhasi pubbe kinnāma
bhaddakaṃ kalyāṇakammaṃ akāsi kenāsi kāraṇena evaṃ vaṇṇavatī
jātāti.
     Athassa sā jātissarañāṇena purimabhave kalyāṇakammaṃ kathentī
sesaṃ gāthadvayamāha
                ambatthakulassa khattiya
                dāsayāhaṃ parapesiyā ahuṃ
                saññatā dhammajīvinī
                sīlavatī ca apāpadassanā.
                Uddhatabhattaṃ ahaṃ tadā
                caramānassa adāsi bhikkhuno

---------------------------------------------------------------------------------------------
page249.
                Cittā sumanā saññamā ahaṃ
                tassa kammassa phalaṃ mamedisanti.
Sāpi kira jātissarāva ahosi tasmā attano jātissarañāṇena
paricchinditvāva kathesi.
     Tattha ambatthakulassāti kuṭumbikakulassa. Dāsayāhanti dāsī
ahaṃ dāsāhantipi pāṭho. Parapesiyāti parehi tassa tassa kiccassa
karaṇatthāya pesitabbā pesanakārikā. Saññatāti dāsiyo nāma
dussīlā honti ahaṃ pana tīhi dvārehi saññatā sīlasampannā.
Dhammajīvinīti paravañcanādīni akatvā dhammena samena pavattitajīvikā.
Sīlavatīti ācārasampannā guṇavatī ahaṃ. Apāpadassanāti kalyāṇadassanā
piyadhammā. Uddhatabhattanti attano pattakoṭṭhāsavasena uddharitvā
laddhabhāgabhattaṃ. Bhikkhunoti bhinnakilesassa paccekabuddhassa.
Cittā sumanāti tuṭṭhā somanassajātā kammaphalaṃ saddahantī.
Tassa kammassāti tassa ekabhikkhādānakammassa. Idaṃ vuttaṃ
hoti ahaṃ mahārāja pubbe sāvatthiyaṃ aññatarassa kuṭumbikakulassa
dāsī hutvā laddhabhāgabhattaṃ ādāya nikkhamantī ekaṃ paccekabuddhaṃ
piṇḍāya carantaṃ disvā attano taṇhaṃ milāpetvā saññamādi-
guṇasampannā kammaphalaṃ saddahantī tassa taṃ bhattaṃ adāsiṃ sāhaṃ
yāvatāyukaṃ ṭhatvā kālaṃ katvā tattha sāvatthiyaṃ kosalarañño
aggamahesiyā kucchimhi nibbattitvā idāni tava pādaṃ paricāriyamānā

---------------------------------------------------------------------------------------------
page250.
Evarūpaṃ sampattiṃ anubhavāmi tassa me kammassa idamīdisaṃ phalanti.
Tattha guṇasampannānaṃ dinnadānassa mahapphalabhāvadassanatthaṃ
         aggato ve pasannānaṃ       aggaṃ puññaṃ pavaḍḍhati
         aggaṃ āyu ca vaṇṇo ca      yaso kitti sukhaṃ balaṃ
         aggassa dātā medhāvī      aggadhammasamāhito
         devabhūto manusso vā       aggappatto pamodati.
         Esa devamanussānaṃ         sabbakāmadado nidhīti
ādigāthā vitthāretabbā.
     Iti te ubhopi purimakammaṃ vitthārena kathetvā tato paṭṭhāya
catūsu nagaradvāresu nagaramajjhe nivesanadvāreti cha dānasālāyo
kārāpetvā sakalajambūdīpaṃ unnaṅgalaṃ karontā mahādānaṃ pavattetvā
sīlaṃ rakkhitvā uposathakammaṃ kāretvā jīvitapariyosāne saggaparāyanā
ahesuṃ.
     Satthā imaṃ dhammadesanaṃ āharitvā jātakaṃ samodhānesi tadā
devī rāhulamātā ahosi rājā pana ahamevāti.
                  Kummāsapiṇḍajātakaṃ dasamaṃ.

---------------------------------------------------------------------------------------------
page251.
                       Parantapajātakaṃ
     āgamissati me pāpanti idaṃ satthā veḷuvane viharanto
devadattassa vadhāya parisakkanaṃ ārabbha kathesi.
     Tadā hi dhammasabhāyaṃ kathaṃ samuṭṭhāpesuṃ āvuso devadatto
tathāgatassa māraṇatthameva parisakkati dhanuggahe payojesi silaṃ
paṭivijjhi nāḷāgiriṃ vissajjāpesi tathāgatassa vināsanatthameva
upāyaṃ karotīti. Satthā āgantvā kāya nuttha bhikkhave
etarahi kathāya sannisinnāti pucchitvā imāya nāmāti vutte
na bhikkhave idāneva vadhāya parisakkati pubbepesa mama vadhāya
parisakkitvā tāsamattaṃpi pana kātuṃ asakkonto attanova dukkhaṃ
anubhotīti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
tassa aggamahesiyā kucchimhi nibbattitvā vayappatto takkasilāyaṃ
sabbasippāni sikkhati sabbarudamantaṃ uggaṇhi. So ācariyassa
anuyogaṃ datvā bārāṇasiyaṃ paccāgacchi. Pitā taṃ uparajje
ṭhapesi. Kiñcāpi uparajje ṭhapesi mārāpetukāmo pana hutvā
naṃ daṭṭhuṃpi na icchi. Athekadivasaṃ ekā sigālī dve puttake
gahetvā rattiṃ manussesu paṭisallīnesu niddhamanena nagaraṃ pāvisi.
Bodhisattassa pāsāde sayanagabbhapasse ekā sālā atthi.

---------------------------------------------------------------------------------------------
page252.
Tattheko addhikamanusso upāhanā omuñcitvā pādamūle bhūmiyaṃ
ṭhapetvā ekasmiṃ phalake nipajji na tāva niddāyati. Tadā
sigāliyā dve potakā chātā viraviṃsu. Atha ne sā mātā mā
tāva saddaṃ karittha etissā sālāya eko manusso upāhanā
omuñcitvā bhūmiyaṃ ṭhapetvā phalake nipanno na tāva niddāyati
etassa niddāyanakāle etā upāhanā āharitvā tumhe khādāpessāmīti
attano bhāsāya āha. Bodhisatto mantānubhāvena tassā bhāsaṃ
jānitvā sayanagabbhā nikkhamma vātapānaṃ vivaritvā ko etthāti
āha. Itaro ahaṃ deva addhikamanussoti. Upāhanā te
kahanti. Bhūmiyaṃ devāti. Ukkhipitvā olambitvā ṭhapehīti.
Taṃ sutvā sigālī bodhisattassa kujjhi. Punekadivasaṃ sā tatheva
nagaraṃ pāvisi. Tadā eko manusso pānīyaṃ pivissāmīti pokkharaṇiṃ
otaranto patito nimuggo nirussāso mari. Nivatthā panassa
dve sāṭakā nivāsanantare kahāpaṇasahassaṃ aṅguliyā ca muddikā
atthi. Tadāpi sā puttake chātamhā ammāti viravante tātā
mā saddaṃ karittha etissā pokkharaṇiyā manusso mato tassa
idañcidañca atthi so pana maritvā sopāneyeva nipanno
tumhe etaṃ manussaṃ khādāpessāmīti āha. Bodhisatto taṃ sutvā
vātapānaṃ vivaritvā sālāya ko atthīti vatvā ekenuṭṭhāya ahaṃ
devāti vutte gaccha etissā pokkharaṇiyā matapurisassa sāṭake
ca kahāpaṇasahassañca aṅgulimuddikañca gahetvā sarīramassa yathā

---------------------------------------------------------------------------------------------
page253.
Na uṭṭhāti evaṃ udake osīdāpehīti āha. So tathā akāsi.
Sā puna kujjhitvā purimadivase me puttakānaṃ upāhanāni khādituṃ
nādāsi ajja matamanussaṃ khādituṃ na deti hotu ito dāni
tatiyadivase eko sāmantarājā āgantvā nagaraṃ parikkhipissati
atha naṃ pitā yuddhatthāya pesessati tatra te sīsaṃ chindissati
atha te galalohitaṃ pivitvā veraṃ muñcissāmi tvaṃ mayā saddhiṃ
veraṃ bandhasi jānissāmīti viravitvā bodhisattaṃ tajjetvā puttake
gahetvā nikkhami. Tatiyadivase sāmantarājā āgantvā nagaraṃ
parivāresi. Rājā bodhisattaṃ gaccha tāta etena saddhiṃ yujjhāhīti
āha. Mayā deva ekaṃ diṭṭhaṃ atthi gantuṃ na visahāmi
jīvitantarāyā bhāyāmīti . Mayhaṃ tayi mate vā amate vā kiṃ
gaccheva tvanti. So sādhu devāti mahāsatto parisaṃ gahetvā
sāmantarañño ṭhitadvārena anikkhamitvā aññaṃ dvāraṃ vivarāpetvā
nikkhami. Tasmiṃ gacchante sakalanagaraṃ tucchaṃ viya ahosi. Sabbe
teneva saddhiṃ nikkhamiṃsu. So ekasmiṃ sabhāgaṭṭhāne khandhavāraṃ
nivāsāpetvā acchi. Rājā cintesi uparājā nagaraṃ tucchaṃ katvā
balaṃ gahetvā palāyi sāmantarājāpi nagaraṃ parivāretvā ṭhito
idāni mayhaṃ jīvitaṃ natthi. So jīvitaṃ rakkhissāmīti deviñca
purohitañca parantapannāma ekaṃ pādamūlikaṃ gahetvā rattibhāge
aññātakavesena palāyitvā araññaṃ pāvisi. Bodhisatto tassa
palāyanabhāvaṃ sutvā nagaraṃ pavisitvā yuddhaṃ katvā sāmantarājānaṃ

---------------------------------------------------------------------------------------------
page254.
Palāpetvā rajjaṃ gaṇhi. Pitāpissa ekasmiṃ nadītīre paṇṇasālaṃ
kāretvā phalāphalena yāpento vasi. Rājā ca purohito ca
phalāphalatthāya gacchanti. Parantapadāso rañño deviyā saddhiṃ
paṇṇasālāyameva hoti. Tatrāpi rājānaṃ paṭicca deviyā kucchismiṃ
gabbho patiṭṭhahi. Sā abhiṇhasaṃsaggavasena parantapena saddhiṃ
aticari. Sā ekadivasaṃ parantapaṃ āha raññā ñāte neva tava
na mayhaṃ jīvitaṃ atthi tasmā mārehi nanti. Kathaṃ māremīti.
Esa taṃ khaggañca nahānasāṭakañca gāhāpetvā nahāyituṃ gacchati
tatrassa nahānaṭṭhāne pamādaṃ oloketvā khaggena sīsaṃ chinditvā
sarīraṃ khaṇḍākhaṇḍikaṃ katvā bhūmiyaṃ nikkhanāhīti. So sādhūti
sampaṭicchi. Athekadivasaṃ purohitoyeva phalāphalatthāya gantvā avidūre
rañño nahānatitthasāmante ekaṃ rukkhaṃ āruyha phalāphalaṃ gaṇhāti.
Rājā nahāyissāmīti parantapaṃ khaggañca nahānasāṭakañca gāhāpetvā
nadītīraṃ agamāsi. Tatrāpi nahānakāle pamādamāpannaṃ māressāmīti
parantapo taṃ gīvāyaṃ gahetvā khaggaṃ ukkhipi. So maraṇabhayena
viravi. Purohito taṃ saddaṃ sutvā olokento parantapaṃ rājānaṃ
mārentaṃ disvā bhītatasito sākhaṃ vissajjetvā rukkhato oruyha
ekaṃ gumbaṃ pavisitvā nisīdi. Parantapo tassa sākhāvissajjanasaddaṃ
sutvā rājānaṃ māretvā bhūmiyaṃ nikkhanitvā imasmiṃ ṭhāne sākhā-
vissajjanasaddo ahosi ko nu kho etthāti vicinanto kiñci
adisvā nahātvā gato. Tassa gatakāle purohito nisinnaṭṭhāne

---------------------------------------------------------------------------------------------
page255.
Nikkhamitvā rañño sarīraṃ khaṇḍākhaṇḍikaṃ chinditvā āvāṭe
nikkhātabhāvaṃ ñatvā nahātvā attano vadhabhayena andhavesaṃ gahetvā
paṇṇasālaṃ agamāsi. Taṃ disvā parantapo kiṃ te brāhmaṇa
katanti āha. So ajānanto viya deva dve akkhīni nāsetvā
āgatomhi ussannāsīvise araññe ekasmiṃ vammikapasse aṭṭhāsiṃ
tatrekena āsīvisena nāsāvāto vissaṭṭho bhavissatīti. Parantapo
na maṃ sañjānāti devāti vadati samassāsessāmi nanti brāhmaṇa
mā cintayi ahaṃ taṃ paṭijaggissāmīti assāsetvā phalāphalaṃ datvā
santappesi. Tato paṭṭhāya parantapadāso phalāphalaṃ āharati.
Devī puttaṃ vijāyi. Sā putte vaḍḍhante ekadivasaṃ paccūsasamaye
sukhaṃ nipannā saṇikaṃ parantapadāsaṃ avoca tvaṃ rājānaṃ mārento
na kenaci diṭṭhoti. Na maṃ koci addasa apica sākhāvissaṭṭhasaddaṃ
pana assosiṃ tassā sākhāya manussena vā tiracchānena vā
vissaṭṭhabhāvaṃ na jānāmi yadā kadāci pana mayhaṃ bhayaṃ āgacchati
yena sākhā vissaṭṭhā tato āgamissatīti tāya saddhiṃ sallapanto
paṭhamaṃ gāthamāha
        āgamissati me pāpaṃ      āgamissati me bhayaṃ
        tadā hi calitā sākhā     manussena migena vāti.
     Tattha pāpanti lāmakaṃ aniṭṭhaṃ akantaṃ. Bhayanti cittutrāsabhayaṃpi
me āgamissati na sakkā anāgantuṃ. Kiṃkāraṇā. Tadā hi
calitā sākhā pana manussena migena vāti na paññāyati tasmā

---------------------------------------------------------------------------------------------
page256.
Tato maṃ bhayaṃ āgamissateva.
     Te purohito niddāyatīti maññiṃsu. So pana aniddāyantova
tesaṃ kathaṃ assosi. Athekadivasaṃ purohito parantapadāse phalāphalatthāya
gate attano brāhmaṇiṃ saritvā vilapanto viya dutiyagāthamāha
         bhīruyā nūna me kāmo      avidūre vasantiyā
         karissati kisaṃ paṇḍuṃ         sāva sākhā parantapanti.
     Tattha bhīruyāti itthī nāma appamattakenapi bhāyanti tasmā
bhīrūti vuccati. Avidūreti nātidūre ito katipayayojanamatthake
vasantiyā bhīruyā mayhaṃ brāhmaṇiyā mama kāmo uppanno.
Sā nūna maṃ kisañca paṇḍuñca karissatīti dasseti. Sāva
sākhāti iminā pana upamaṃ dassento yathā sākhā parantapaṃ kisaṃ
paṇḍuṃ karoti evanti attho. Iti brāhmaṇo gāthameva vadati.
Atthaṃ pana na kathesi. Tasmā imāya gāthāya kiccaṃ deviyā
apākaṭaṃ.
     Atha naṃ kiṃ kathesi brāhmaṇāti āha. Sopi sallakkhita-
mevāti vatvā punekadivasaṃ tatiyaṃ gāthamāha
         socayissati maṃ kantā       gāme vasaṃ aninditā
         karissati kisaṃ paṇḍuṃ         sāva sākhā parantapanti.
     Tattha socayissatīti sokuppādanena sukkhāpessati. Kantāti
iṭṭhabhariyā. Gāme vasanti bārāṇasiyaṃ vasantīti adhippāyo.
Aninditāti agarahitā uttamarūpadharā.

---------------------------------------------------------------------------------------------
page257.
     Punekadivasaṃ catutthaṃ gāthamāha
          tayā maṃ hasitāpaṅgī       mihitāni bhaṇitāni ca
          kisaṃ paṇḍuṃ karissati        sāva sākhā parantapanti.
     Tattha tayā maṃ hasitāpaṅgīti tayā maṃ hi asitaapaṅgī. Idaṃ
vuttaṃ hoti bhadde akkhikoṭito añjanasalākāya nīharitvā abhisaṅkhata-
asitāpaṅgī tayā pavattitāni mandahasitāni ca madhurabhāṇitāni ca
mayā vissaṭṭhasākhā vicaramānā parantapaṃ viya kisaṃ paṇḍuṃ karissatīti.
Cakāraṃ pakāraṃ katvā paṅgītipi pāṭhoyeva.
     Aparabhāge kumāro vayappatto ahosi soḷasavassuddesiko.
Atha naṃ brāhmaṇo yaṭṭhikoṭiṃ gāhāpetvā nahānatitthaṃ gantvā
akkhīni ummīletvā olokesi. Kumāro nanu tvaṃ brāhmaṇa
andhoti āha. So nāhaṃ andho iminā panupāyena jīvitaṃ
rakkhāmīti vatvā tava pitaraṃ jānāsīti āha. Āma jānāmi ayaṃ
so mayhaṃ pitāti vutte nāyaṃ tava pitā pitā pana te bārāṇasīrājā
ayaṃ tumhākaṃ dāso so mātari te vippaṭipajjitvā imasmiṃ
ṭhāne tava pitaraṃ māretvā nikkhanīti aṭṭhīni nīharitvā dassesi.
Kumārassa balavakodho uppajji. Atha naṃ idāni kiṃ karomīti
vutte yante imasmiṃyeva titthe pitu tena kataṃ taṃ karohīti
sabbaṃ pavattiṃ ācikkhitvā kumāraṃ katipāhaṃ tharugahaṇaṃ sikkhāpesi.
Athekadivasaṃ kumāro khaggañca nahānasāṭakañca gahetvā nahāyituṃ

---------------------------------------------------------------------------------------------
page258.
Gacchāma tātāti āha. Parantapo sādhūti tena saddhiṃ gato.
Athassa nahāyituṃ otiṇṇakāle dakkhiṇahatthena asiṃ vāmahatthena
cūḷaṃ gahetvā tvaṃ kira imasmiññeva titthe mama pitaraṃ cūḷāya
gahetvā viravantaṃ māresi ahaṃpi taṃ tatheva karissāmīti āha.
So maraṇabhayabhīto paridevamāno dve gāthā abhāsi
      agamā nūna so saddo      asaṃsi nūna so tava
      akkhātaṃ nūna taṃ tena       yo taṃ sākhamakampayi.
      Idaṃ kho taṃ samāgamma       mama bālassa cintitaṃ
      tadā hi calitā sākhā      manussena migena vāti.
     Tattha agamāti so sākhāya saddo nūna taṃ āgato sampatto.
Asaṃsi nūna so tavāti so saddo tava ārocesi maññe.
Akkhātaṃ nūna taṃ tenāti yo satto tadā taṃ sākhaṃ akampayi
tena evaṃ te pitā māritoti nūna taṃ kāraṇaṃ akkhātaṃ.
Samāgammāti saṅgamma samāgatanti attho. Yaṃ mama bālassa tadā
calitā sākhā manussena migena vāti tato me bhayaṃ uppajjissatīti
cittikaṃ parivitakkitaṃ ahosi idaṃ mayā saddhiṃ samāgatanti vuttaṃ hoti.
     Tato kumāro osānagāthamāha
       tatheva tvaṃ avedasi        avañci pitaraṃ mama
       gantvā sākhāhi chādento  āgamissati te bhayanti.
     Tattha tatheva tvaṃ avedasīti tatheva tvaṃ aññāsi. Avañci
pitaraṃ mamāti tvaṃ hi mama pitaraṃ nahāyituṃ gacchāmāti vissāsetvā

---------------------------------------------------------------------------------------------
page259.
Nahāyantaṃ māretvā khaṇḍākhaṇḍikaṃ chinditvā nikkhanitvā sace
koci jānissati mayhaṃpi evarūpaṃ bhayaṃ āgamissatīti vañcesi idaṃ
kho pana maraṇabhayaṃ idāni tavāgatanti.
     Iti vatvā naṃ tattheva jīvitakkhayaṃ pāpetvā nikkhanitvā
sākhāya paṭicchādetvā khaggaṃ dhovitvā nahātvā paṇṇasālaṃ gantvā
māritabhāvaṃ purohitassa kathetvā mātaraṃ paribhāsi. Idha kiṃ karissāmāti
tayopi janā bārāṇasimeva agamaṃsu. Bodhisatto kaniṭṭhassa uparajjaṃ
datvā dānādīni puññāni katvā saggapadaṃ pūresi.
     Satthā imaṃ dhammadesanaṃ āharitvā saccāni pakāsetvā
jātakaṃ samodhānesi tadā pitārājā devadatto ahosi purohito
ānando puttarājā pana ahamevāti.
                  Parantapajātakaṃ ekādasamaṃ.
                   Gandhāravaggo dutiyo.
                 Sattakanipātavaṇṇanā niṭṭhitā.
                    ---------------

---------------------------------------------------------------------------------------------
page260.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page261.
                   Aṭṭhakanipātajātakaṭṭhakathā
                     kaccānivaggavaṇṇanā
                        -------
                     kaccānigottajātakaṃ
     odātavatthā suci allakesāti idaṃ satthā jetavane viharanto
aññataraṃ mātuposakaṃ ārabbha kathesi.
     So kira sāvatthiyaṃ kuladārako ācārasampanno pitari kālakate
mātudevatā hutvā mukhadhovanadantakaṭṭhadānanahāpanapādadhovanādiveyyāvacca-
kammena ceva yāgubhattādīhi ca mātaraṃ paṭijaggi. Atha naṃ
mātā tāta tava aññānipi gharāvāsakiccāni atthi ekaṃ
samajātikaṃ kulakumārikaṃ gaṇha sā maṃ posissati tvampi attano
kammaṃ karissasīti āha. Amma ahaṃ attano hitasukhaṃ paccāsiṃsamāno
tumhe upaṭṭhahāmi ko añño evaṃ upaṭṭhahissatīti. Kulavaḍḍhanakammaṃ
nāma tāta kātuṃ vaṭṭatīti. Na mayhaṃ gharāvāsenattho ahaṃ
tumhe upaṭṭhahitvā tumhākaṃ dhūmakāle pabbajissāmīti. Athassa
mātā punappunaṃ yācitvāpi manaṃ alabhamānā tassa chandaṃ agahetvā
samajātikaṃ kulakumārikaṃ ānesi. So mātaraṃ appaṭikkhitvā tāya
saddhiṃ saṃvāsaṃ kappeti. Sāpi mayhaṃ sāmiko mahantenussāhena
mātaraṃ upaṭṭhahati ahampi naṃ upaṭṭhahissāmi evaṃ karontī

---------------------------------------------------------------------------------------------
page262.
Imassa piyā bhavissāmīti cintetvā taṃ sakkaccaṃ upaṭṭhahi. So
ayaṃ me mātaraṃ sakkaccaṃ upaṭṭhahīti tato paṭṭhāya laddhaladdhāni
madhurakhādanīyāni tassāyeva deti. Sā aparabhāge cintesi ayaṃ
puriso laddhaladdhāni madhurakhādanīyāni mayhaṃyeva deti addhā nu kho
mātaraṃ nīharitukāmo bhavissati nīharaṇupāyamassa karissāmīti evaṃ
ayoniso ummujjitvā ekadivasaṃ āha sāmi tayi bahi nikkhante
tava mātā maṃ akkosatīti. So tuṇhī ahosi. Sā cintesi
imaṃ mahallikaṃ ujjhāpetvā puttassa paṭikūlaṃ karissāmīti. Tato
paṭṭhāya yāguṃ dadamānā accuṇhaṃ vā atisītaṃ vā aloṇaṃ vā
atiloṇaṃ vā deti. Amma accuṇhāti vā atiloṇāti vā vutte
pūretvā sītodakaṃ pakkhipati. Puna atisītalā atiloṇāyevāti vutte
idāneva accuṇhā atiloṇāti vadasi kā taṃ tosetuṃ sakkhissatīti
mahāsaddaṃ karoti. Nahānodakampi accuṇhaṃ katvā piṭṭhiyaṃ āsiñcati.
Amma piṭṭhi me jhāyatīti ca vutte puna pūretvā sītodakaṃ
pakkhipati. Atisītaṃ ammāti vutte idāneva accuṇhanti vatvā
puna atisītanti viravati kā etissā avamānaṃ sakkhissatīti
paṭivissakānaṃ kathesi. Amma mañcako me bahumaṅkuṇoti ca vuttepi
mañcakaṃ nīharitvā tassa upari attano mañcakaṃ poṭhetvā poṭhito
meti atiharitvā paññapeti. Mahāupāsikā maṅkuṇehi khajjamānā
sabbarattiṃ nisinnāva vītināmetvā amma sabbarattiṃ maṅkuṇehi
khāditamhīti vadati. Itarā hiyyo te mañco papphoṭhito ko

---------------------------------------------------------------------------------------------
page263.
Imissā kiccaṃ nittharituṃ sakkotīti paṭivatvā idāni puttena
ujjhāpessāmīti tattha tattha kheḷasiṅghāṇikaphussitāni vippakiritvā
ko imaṃ sakalagehaṃ asuciṃ karotīti vutte mātā te evarūpaṃ
karoti mā karīti vuccamānā kalahaṃ karoti ahaṃ evarūpāya
kāḷakaṇṇiyā saddhiṃ ekagehe vasituṃ na sakkomi etaṃ vā ghare
vasāpehi maṃ vāti āha. So tassā vacanaṃ sutvā bhadde tvaṃ
tāva taruṇā yatthakatthaci gantvā jīvituṃ sakkosi mātā pana
me jarā dubbalā ahamevassā paṭisaraṇaṃ tvaṃ nikkhamitvā
attano kulaṃ gacchāti āha. Sā tassa vacanaṃ sutvā bhītā
cintesi na sakkā imaṃ mātu antare bhindituṃ ekaṃsenassa
mātā piyā sace panāhaṃ kulagharaṃ gamissāmi vidhavavāsaṃ vasantī
dukkhitāva bhavissāmi purimaniyāmeneva sassuṃ ārādhetvā paṭi-
jaggissāmīti. Sā tato paṭṭhāya purimasadisameva taṃ paṭijaggi.
Athekadivasaṃ so upāsako dhammassavanatthāya jetavanaṃ gantvā satthāraṃ
vanditvā ekamantaṃ nisīdi. Kiṃ upāsaka puññakammesu nappamajjasi
mātupaṭṭhānakammaṃ pūresīti ca vutte āma bhante mama mātā
mayhaṃ aruciyāyeva ekaṃ kuladārikaṃ ānesi sā idañcidañca
anācārakammaṃ akāsīti sabbaṃ satthu ācikkhitvā iti bhagavā sā
itthī neva maṃ mātu antare bhindituṃ sakkhi idāni naṃ sakkaccaṃ
upaṭṭhahatīti āha. Satthā tassa kathaṃ sutvā idāni tvaṃ āvuso
tassā vacanaṃ akāsi pubbe panetissā vacanena tava mātaraṃ

---------------------------------------------------------------------------------------------
page264.
Nikkaḍḍhitvā maṃ nissāya puna gehaṃ ānetvā paṭijaggīti vatvā
tena yācito atītaṃ āhari
     atīte bārāṇasiyaṃ brahmadatte rajjaṃ kārente aññatarassa
kulassa kulaputto pitari kālakate mātudevatā hutvā vuttaniyāmeneva
mātaraṃ paṭijaggīti sabbaṃ heṭṭhā kathitaniyāmeneva vitthāretabbaṃ.
Ahaṃ evarūpāya kāḷakaṇṇiyā saddhiṃ vasituṃ na sakkomi etaṃ vā
ghare vasāpehi maṃ vāti vutte pana tassā kathaṃ gahetvā mātuyeva
me dosoti mātaraṃ āha amma tvaṃ niccaṃ imasmiṃ ghare kalahaṃ
karosi ito nikkhamitvā aññasmiṃ yathārucite ṭhāne vasāhīti.
Sā sādhūti rodamānā nikkhamitvā ekaṃ mittakulaṃ nissāya bhatiṃ
katvā dukkhena jīvitaṃ kappesi. Sassuyā ghare kalahaṃ katvā
nikkhantakāle suṇisāya gabbho patiṭṭhahi. Sā tāya kāḷakaṇṇiyā
gehe vasamānāya gabbhampi na labhiṃ idāni me laddhoti patino
ca paṭivissakānañca kathentī vicarati. Aparabhāge puttaṃ
vijāyitvā piyasāmikaṃ āha tava mātari gehe vasamānāya puttaṃ
na labhiṃ idāni me laddho iminā kāraṇena tassā kāḷakaṇṇibhāvaṃ
jānāhīti. Itarā kira mama nikkaḍḍhitakāle puttaṃ labhīti
sutvā cintesi addhā imasmiṃ loke dhammo matova bhavissati
sace hi dhammo mato na bhaveyya mātaraṃ poṭhetvā nikkaḍḍhantā
puttaṃ na labheyyuṃ sukhaṃ na jīveyyuṃ dhammassa matakabhattaṃ dassāmīti.
Sā ekadivasaṃ tilapiṭṭhañca taṇḍulañca pacanathālikañca dabbiñca

---------------------------------------------------------------------------------------------
page265.
Ādāya āmakasusānaṃ gantvā tīhi manussasīsehi uddhanaṃ katvā
aggiṃ jāletvā udakaṃ oruyha sīsaṃ nahātvā mukhaṃ vikkhāletvā
uddhanaṭṭhānaṃ āgantvā kese mocetvā taṇḍule dhovituṃ ārabhi.
Tadā bodhisatto sakko devarājā ahosi. Bodhisattā ca nāma
appamattā honti. So tasmiṃ khaṇe lokaṃ olokento taṃ
dukkhappattaṃ dhammo matoti saññāya dhammassa matabhattaṃ dātukāmaṃ
disvā ajja mayhaṃ balaṃ desissāmīti brāhmaṇavesena mahāmaggaṃ
paṭipanno viya hutvā taṃ disvā maggā okkamma tassā santike
ṭhatvā amma susāne āhāraṃ paccantā nāma natthi tvaṃ
iminā idha pakkena tilodakena kiṃ karissasīti kathaṃ samuṭṭhapento
paṭhamaṃ gāthamāha
                odātavatthā suci allakesā
                kaccāni kiṃ kumbhimadhissayitvā
                piṭṭhā tilā dhovasi taṇḍulānī
                tilodano hehiti kissa hetūti.
     Tattha kaccānīti taṃ gottena ālapati. Kumbhimadhissayitvāti
imaṃ pacanathālikaṃ manussasīsuddhanaṃ āropetvā. Hehitīti ayaṃ tilodano
kissa hetu bhavissati kiṃ attanā bhuñjissasi udāhu aññaṃ
kāraṇaṃ atthīti.
     Athassa sā ācikkhantī dutiyaṃ gāthamāha

---------------------------------------------------------------------------------------------
page266.
                Na kho ayaṃ brāhmaṇa bhojanatthaṃ
                tilodano hehiti sādhupakko
                dhammo mato tassa pahūnamajja
                ahaṃ karissāmi susānamajjheti.
     Tattha dhammoti jeṭṭhāpacāyanadhammo ceva tividhasucaritadhammo ca.
Tassa pahūnamajjāti tassāhaṃ dhammassa idaṃ matakabhattaṃ karissāmīti
attho.
     Tato sakko tatiyaṃ gāthamāha
                anuvicca kaccāni karohi kiccaṃ
                dhammo mato ko nu tavetasaṃsi
                sahassanetto atulānubhāvo
                na miyyatī dhammavaro kadācīti.
     Tattha anuviccāti upaparikkhitvā jānitvā. Ko nu tavetasaṃsīti
ko nu tava etaṃ ācikkhi. Sahassanettoti attānaṃ dhammavaraṃ
uttamadhammaṃ katvā dassento evamāha.
     Taṃ sutvā itarā dve gāthā abhāsi
                daḷhappamāṇaṃ mama ettha brahme
                dhammo mato natthi mamettha kaṅkhā
                ye ye ca dāni pāpā bhavanti
                te te ca dāni sukhitā bhavanti.

---------------------------------------------------------------------------------------------
page267.
                Suṇisā hi mayhaṃ vajjhā ahosi
                sā maṃ vadhitvāna vijāyi puttaṃ
                sā dāni sabbassa kulassa issarā
                ahaṃ vasāmi apaviṭṭhā ekikāti.
     Tattha daḷhappamāṇanti daḷhaṃ thiraṃ nissaṃsayaṃ brāhmaṇa ettha
mama pamāṇanti vadati. Ye yeti tassa matabhāve kāraṇaṃ dassentī
evamāha. Tattha vadhitvāti poṭhetvā nikkaḍḍhitvā. Apaviṭṭhāti
chaḍḍetvā anāthā hutvā ekikāva vasāmi.
     Tato sakko chaṭṭhaṃ gāthamāha
                jīvāmi vohaṃ nāhaṃ matosmi
                taveva atthāya idhāgatosmi
                yā taṃ vadhitvāna vijāyi puttaṃ
                sahāva puttena karomi bhasmanti.
     Tattha voti nipātamattaṃ.
     Itarā taṃ sutvā ahaṃ kiṃ kathesiṃ mama nattu amaraṇākāraṃ
karissāmīti sattamaṃ gāthamāha
                evañca te ruccati devarāja
                mameva atthāya idhāgatosi
                ahañca putto suṇisā ca nattā
                sammodamānā gharamāvasemāti.
        Athassā sakko aṭṭhamaṃ gāthamāha

---------------------------------------------------------------------------------------------
page268.
                Etañca te ruccati kātiyānī
                hatāpi santā na jahāsi dhammaṃ
                tvañca putto suṇisā ca nattā
                sammodamānā gharamāvasethāti.
     Tattha hatāpi santāti yadi tvaṃ poṭhitāpi nikkaḍḍhitāpi samānā
tava dārakesu mettadhammaṃ na jahāsi evaṃ sante yathā tvaṃ icchasi
tathā hotu ahaṃ te imasmiṃ guṇe pasannoti.
     Evañca pana vatvā sakko alaṅkatapaṭiyatto attano ānubhāvena
ākāse ṭhatvā kaccāni tvaṃ mā bhāyi putto ca te suṇisā
ca mamānubhāvenāgantvā antarāmagge khamāpetvā ādāya
gamissanti appamattā hohīti vatvā attano ṭhānameva gato.
Tepi sakkānubhāvena tassā guṇaṃ anussaritvā kahaṃ no mātāti
antogāme manusse pucchitvā susānābhimukhī gatāti sutvā amma
ammāti susānamaggaṃ paṭipajjitvā taṃ disvāva pādesu patitvā amma
amhākaṃ dosaṃ khamāhi noti khamāpesuṃ. Sāpi nattāraṃ gaṇhi. Iti
te sammodamānā gehaṃ gantvā tato paṭṭhāya samaggasaṃvāsaṃ vasiṃsu.
     Ayaṃ abhisambuddhagāthā
                sā kātiyānī suṇisāya saddhiṃ
                sammodamānā gharamāvasittha
                putto ca nattā ca upaṭṭhahiṃsu
                devānamindena adhiggahītāti.

---------------------------------------------------------------------------------------------
page269.
     Tattha sā kātiyānīti bhikkhave sā kaccāyanagottā. Devānamindena
adhiggahītāti devānamindena sakkena anuggahitā hutvā tassānubhāvena
samaggasaṃvāsaṃ vasiṃsūti.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi saccapariyosāne so upāsako sotāpattiphale patiṭṭhahi.
Tadā mātuposako ca etarahi mātuposako bhariyāpissa tadā bhariyā
sakko pana ahamevāti.
                  Kaccānigottajātakaṃ paṭhamaṃ.
                      Aṭṭhasaddajātakaṃ
     idaṃ pure ninnamāhūti idaṃ satthā jetavane viharanto kosalarañño
aḍḍharattasamaye sutaṃ bhiṃsanakaṃ avinibbhogasaddaṃ ārabbha kathesi. Vatthu
heṭṭhā catukkanipāte lohakumbhijātake kathitasadisameva.
     Idha pana satthā bhante mayhaṃ imesaṃ saddānaṃ sutattā kiṃ
bhavissatīti vutte mā bhāyi mahārāja na te etesaṃ sutapaccayā
koci antarāyo bhavissati na hi mahārāja evarūpaṃ bhayānakaṃ
avinibbhogasaddaṃ tvameveko suṇi pubbepi rājāno evarūpaṃ saddaṃ
sutvā brāhmaṇānaṃ kathaṃ gahetvā sabbacatukkayaññaṃ yajitukāmā
paṇḍitānaṃ kathaṃ sutvā yaññaharaṇatthāya gahitasatte vissajjetvā
nagare māghātabheriñcārāpesuṃyevāti vatvā tena yācito atītaṃ āhari
     atīte bārāṇasiyaṃ brahmadatte rajjaṃ kārente bodhisatto

---------------------------------------------------------------------------------------------
page270.
Asītikoṭivibhave brāhmaṇakule nibbattetvā vayappatto takkasilāyaṃ
uggahitasippo mātāpitūnaṃ accayena ratanavilokanaṃ katvā sabbaṃ
vibhavajātaṃ dānamukhe vissajjetvā kāme pahāya himavantaṃ pavisitvā
isipabbajjaṃ pabbajitvā jhānābhiññāyo nibbattetvā aparabhāge
loṇambilasevanatthāya manussapathaṃ caranto bārāṇasiṃ patvā rājuyyāne
vasi. Tadā bārāṇasīrājā sirisayane nisinno aḍḍharattikasamaye
aṭṭha sadde assosi. Paṭhamaṃ rājanivesanasāmantā uyyāne eko
bako saddamakāsi. Dutiyaṃ tasmiṃ sadde anupacchinneyeva hatthisālāya
toraṇanivāsinī kākī saddamakāsi. Tatiyaṃ rājagehe kaṇṇikāya
nivuṭṭhaghuṇapāṇako saddamakāsi. Catutthaṃ rājagehe posāvaniyakokilā
saddamakāsi. Pañcamaṃ tattheva posāvaniyakamigo saddamakāsi.
Chaṭṭhaṃ tattheva posāvaniyakavānaro saddamakāsi. Sattamaṃ tattheva
posāvaniyakakinnaro saddamakāsi. Aṭṭhamaṃ tasmiṃ sadde anupacchinneyeva
rājanivesanamatthakena uyyānaṃ gacchanto paccekabuddho ekaṃ udānaṃ
udānento saddamakāsi. Bārāṇasīrājā ime aṭṭha sadde sutvā
bhītatasito punadivase brāhmaṇe pucchi. Brāhmaṇā antarāyo
te mahārāja paññāyati sabbacatukkayaññaṃ yajissāmāti vatvā
raññā yathāruciṃ karothāti anuññātā haṭṭhapahaṭṭhā rājakulato
nikkhamitvā yaññakammaṃ ārabhiṃsu. Atha nesaṃ jeṭṭhakayaññakāraka-
brāhmaṇassa antevāsīmāṇavo paṇḍito byatto ācariyaṃ āha
ācariya evarūpaṃ kakkhalaṃ pharusaṃ asātaṃ bahūnaṃ vināsakammaṃ mā karīti.

---------------------------------------------------------------------------------------------
page271.
Tāta kiṃ tvaṃ jānāsi sacepi aññaṃ kiñci na bhavissati macchamaṃsaṃ
tāva bahuṃ khādituṃ labhissāmāti. Ācariya kucchiṃ nissāya niraya-
nibbattanakammaṃ mā karothāti. Taṃ sutvā sesabrāhmaṇā ayaṃ amhākaṃ
lābhantarāyaṃ karotīti tassa kujjhiṃsu. Māṇavo tesaṃ bhayena tenahi
tumhe macchamaṃsaṃ khādanupāyaṃ karothāti nikkhamitvā bahinagare rājānaṃ
nivāretuṃ samatthaṃ dhammikasamaṇaṃ upādhārento rājuyyānaṃ gantvā
bodhisattaṃ disvā vanditvā bhante kiṃ tumhākaṃ sattesu anukampako
natthi rājā bahū satte māretvā yaññaṃ yajāpesi kiṃ vo
mahājanassa bandhanamokkhaṃ kātuṃ na vaṭṭatīti. Āma māṇavaka mayhaṃ
ettha neva rājā amhe jānāti na mayaṃ rājānanti. Jānātha
pana bhante rañño sutasaddānaṃ nipphattinti. Āma jānāmīti.
Jānantā rañño kasmā na kathethāti. Māṇavaka kiṃ sakkā ahaṃ
jānāmīti nalāṭe siṅgaṃ bandhitvā carituṃ sace idhāgantvā pucchissati
kathessāmīti. Māṇavo vegena rājakulaṃ gantvā kiṃ tātāti vutte
mahārāja tumhehi sutasaddānaṃ nipphattiṃ jānanako eko tāpaso
tumhākaṃ uyyāne maṅgalasilāyaṃ nisinno sace maṃ pucchissati kathessāmīti
vadati gantvā taṃ pucchituṃ vaṭṭatīti. Rājā vegena tattha
gantvā tāpasaṃ vanditvā katapaṭisanthāro nisīditvā saccaṃ kira
tumhe mayā sutasaddānaṃ nipphattiṃ jānāthāti pucchi. Āma
mahārājāti. Tenahi kathetha taṃ meti. Mahārāja tesaṃ sutapaccayā tava
koci antarāyo natthi purāṇuyyāne pana te eko bako atthi

---------------------------------------------------------------------------------------------
page272.
So gocaraṃ alabhanto jighacchāya pareto paṭhamaṃ saddamakāsīti tassa
kiriyaṃ attano ñāṇena paricchinditvā paṭhamaṃ gāthamāha
          idaṃ pure ninnamāhu    bahumacchaṃ mahodakaṃ
          āvāso bakarājassa   pettikaṃ bhavanaṃ mama
          tyajja bhekena yāpema okaṃ na vijjahāmhaseti.
     Tattha idanti maṅgalapokkharaṇiṃ sandhāya vadati. Sā hi pubbe
udakagumbena udake pavisante mahodakā bahumacchā idāni pana
udakassa pacchinnattā na mahodakā jātā. Tyajja bhekenāti te
mayaṃ ajja macche alabhantā maṇḍūkamattena yāpema. Okanti
evaṃ jighacchāya pīḷitāpi vasanaṭṭhānaṃ na jahāma.
     Iti mahārāja so bako jighacchāya pīḷito saddamakāsi.
Sacepi taṃ jighacchāto mocetukāmo taṃ uyyānaṃ sodhāpetvā pokkharaṇiṃ
udakassa pūrehīti. Rājā tathā kātuṃ ekaṃ amaccaṃ āṇāpesi.
Hatthisālatoraṇe pana te mahārāja ekā kākī vasamānā attano
puttasokena dutiyaṃ saddamakāsi tatopi te bhayaṃ natthīti vatvā
dutiyaṃ gāthamāha
         ko dutiyaṃ asīliyassa     bandhurassa akkhi bhecchati
         ko me putte kulāvakaṃ  mañca sotthiṃ karissatīti
vatvā ca pana ko nāma te mahārāja hatthisālāya hatthimeṇḍoti
pucchi. Bandhuro nāma bhanteti. Ekakkhikāṇo so mahārājāti.
Āma bhanteti. Mahārāja hatthisālāya te dvāratoraṇe ekā

---------------------------------------------------------------------------------------------
page273.
Kākī kulāvakaṃ katvā aṇḍakāni nikkhipi tāni pariṇatāni kākapotakā
nikkhantā hatthimeṇḍo hatthiṃ āruyha sālato nikkhamanto ca
pavisanto ca aṅkusakena kākimpi puttakepissā paharati kulāvakampi
viddhaṃseti sā tena dukkhena pīḷitā tassa akkhibhedaṃ āyācantī
evamāha sace te kākiyā mettacittaṃ atthi etaṃ bandhuraṃ
pakkosāpetvā kulāvakaviddhaṃsanato vārehīti. Rājā taṃ
pakkosāpetvā paribhāsetvā hāretvā aññassa taṃ hatthiṃ adāsi.
Pāsādakaṇṇikāya pana te mahārāja eko ghuṇapāṇako vasati
so tattha phegguṃ khāditvā tasmiṃ khīṇe sāraṃ khādituṃ nāsakkhi so
bhakkhaṃ alabhitvā nikkhamituṃ asakkonto paridevamāno tatiyaṃ saddamakāsi
tatopi te bhayaṃ natthīti vatvā tassa kiriyaṃ attano ñāṇena
paricchinditvā tatiyaṃ gāthamāha
         sabbā parikkhatā pheggu    yāva tassā gatī ahu
         khīṇabhakkho mahārāja       sāre na ramatī ghuṇoti.
     Tattha yāva tassā gatī ahūti yāvatā tassā phegguyā
nipphatti ahu ahosi sā sabbā khāditā. Na ramatīti mahārāja
so pāṇako tato nikkhamitvā gamanaṭṭhānampi apassanto paridevati
nīharāpehi nanti āha.
     Rājā ekaṃ purisaṃ āṇāpetvā upāyena nīharāpesi.
Nivesane pana te mahārāja ekā posāvaniyakā kokilā atthīti.

---------------------------------------------------------------------------------------------
page274.
Atthi bhanteti. Mahārāja sā attanā nivutthapubbaṃ vanasaṇḍaṃ
saritvā ukkaṇṭhitvā kadā nu kho imamhā pañjarā muñcitvā
ramaṇīyaṃ vanasaṇḍaṃ gacchissāmīti catutthaṃ saddamakāsi tatopi te
bhayaṃ natthīti vatvā catutthaṃ gāthamāha
       sā nūnāhaṃ ito gantvā    rañño muttā nivesanā
       attānaṃ ramayissāmi        dumasākhāniketinīti.
     Tattha dumasākhāniketinīti pupphitāsu rukkhasākhāsu kataniketā
hutvā.
     Evañca pana vatvā ukkaṇṭhitā mahārāja sā kokilā
vissajjehi nanti āha. Rājā tathā kāresi. Nivesane pana
te mahārāja eko posāvaniyakamigo atthīti. Atthi bhanteti.
Mahārāja so eko yūthapati attano migiṃ anussaritvā kilesavasena
ukkaṇṭhito pañcamaṃ saddamakāsi tatopi te bhayaṃ natthīti vatvā
pañcamaṃ gāthamāha
       so nūnāhaṃ ito gantvā    rañño mutto nivesanā
       aggodakāni pivissāmi      yūthassa purato vajanti.
     Tattha aggodakānīti aggaudakāni aññehi migehi paṭhamataraṃ
apītāni anucchiṭṭhodakāni yūthassa purato gacchanto kadā nu kho
bhavissāmīti.
     Mahāsatto tampi migaṃ vissajjāpetvā nivesane pana te
mahārāja posāvaniyako makkaṭo atthīti āma bhanteti vutte

---------------------------------------------------------------------------------------------
page275.
So hi mahārāja himavantappadese yūthamakkaṭīhi saddhiṃ kāmagiddho
hutvā vicaranto bharatena nāma luddhena idhānīto idāni ukkaṇṭhitvā
tattheva gantukāmo chaṭṭhaṃ saddamakāsi tatopi te bhayaṃ natthīti
vatvā chaṭṭhaṃ gāthamāha
       gammaṃ kāmehi sammattaṃ      rattaṃ kāmesu mucchitaṃ
       ānayi bharato luddho       bāhiko bhaddamatthu teti.
     Tattha bāhikoti bāhikaraṭṭhavāsī. Bhaddamatthu teti imamatthaṃ
so bānaro āha tuyhaṃ pana bhaddamatthu vissajjehi manti.
     Mahāsatto taṃ bānaraṃ vissajjāpetvā nivesane pana te
mahārāja posāvanikakinnaro atthīti pucchitvā atthīti vutte
so mahārāja attano kinnariyā kataguṇaṃ anussaritvā kilesāturo
sattamaṃ saddamakāsi so hi tāya saddhiṃ ekadivasaṃ tuṅgapabbatasikharaṃ
āruhi te tattha vaṇṇagandharasasampannāni nānāpupphāni ocinantā
pilandhantā suriyaṃ atthaṅgamentaṃ na sallakkhesuṃ atthaṅgate suriye
otarantānaṃ andhakāro ahosi tattha naṃ kinnarī sāmi andhakāro
vattati apakkhalanto appamādena otarāhīti vatvā hatthe gahetvā
otāresi so tāya taṃ vacanaṃ anussaritvā saddamakāsi tatopi
te natthi bhayanti taṃ kāraṇaṃ attano ñāṇena paricchinditvā
pākaṭaṃ karonto sattamaṃ gāthamāha
        andhakāratimissāya        tuṅge upari pabbate
        sā maṃ saṇhena mudunā     mā pādaṃ khaṇiyasminīti.

---------------------------------------------------------------------------------------------
page276.
     Tattha andhakāratimissāyāti andhabhāvakārake tame. Tuṅgeti
tikhiṇe. Saṇhena mudunāti maṭṭhena mudukena vacanena. Mā pādaṃ
khaṇiyasminīti yakāro byañjanasandhivasena gahito. Idaṃ vuttaṃ hoti
sā maṃ kinnarī saṇhena mudunā vacanena sāmi appamatto hohi
mā pādaṃ khaṇi asmini yathā te upakkhalitvā pādo pāsāṇasmiṃ
na khaññati tathā otarāhīti vatvā hatthena gahetvā otāresīti.
     Iti mahāsatto kinnarena katasaddakāraṇaṃ kathetvā taṃ vissajjetvā
mahārāja aṭṭhamo udānasaddo ahosi nandamūlakapabbhārasmiṃ hi
eko paccekabuddho attano āyusaṅkhāraparikkhayaṃ ñatvā manussapathaṃ
gantvā bārāṇasīrañño uyyāne parinibbāyissāmi tassa me
manussā sarīranikkhepaṃ katvā sādhukīḷaṃ kīḷitvā dhātupūjaṃ katvā
saggapadaṃ pūressantīti iddhānubhāvena ākāsena āgacchanto tava
pāsādamatthakaṃ pattakāle khandhabhāraṃ otāretvā nibbānapuranivesanadīpanaṃ
udānaṃ udānesīti paccekabuddhavuttagāthamāha
                asaṃsayaṃ jātikhayantadassī
                na gabbhaseyyaṃ punarāvaṭissaṃ
                ayamantimā pacchimā gabbhaseyyā
                khīṇo me saṃsāro punabbhavāyāti.
     Tassattho jātikhayanasaṅkhātassa nibbānassa diṭṭhattā jātikhayantadassī
ahaṃ asaṃsayaṃ puna gabbhaseyyaṃ na āvaṭṭissaṃ ayaṃ hi me antimā
jāti pacchimā gabbhaseyyā khīṇo me punabbhavāya

---------------------------------------------------------------------------------------------
page277.
Khandhapaṭipāṭisaṅkhāto saṃsāroti.
     Idañca pana so udānavasena vatvā imaṃ uyyānaṃ āgamma
ekassa supupphitassa sālassa mūle parinibbuto ehi mahārāja
sarīrakiccamassa karohīti. Mahāsatto rājānaṃ gahetvā paccekabuddhassa
parinibbutaṭṭhānaṃ gantvā taṃ sarīraṃ dassesi. Rājā tassa sarīraṃ
disvā saddhiṃ balanikāyehi gandhamālādīhi pūjetvā bodhisattassa
vacanaṃ nissāya yaññaṃ hāretvā sabbasattānaṃ jīvitadānaṃ datvā
nagare māghātabheriñcārāpetvā sattāhaṃ sādhukīḷaṃ kāretvā sabbagandha-
cittake mahantena sakkārena paccekabuddhassa sarīraṃ jhāpetvā
cātummahāpathe thūpaṃ kāresi. Bodhisattopi rañño dhammaṃ desetvā
appamatto hohīti ovaditvā himavantameva pavisitvā brahmavihāresu
kammaṃ katvā aparihīnajjhāno brahmalokaparāyano ahosi.
     Satthā imaṃ dhammadesanaṃ āharitvā mahārāja tassa saddassa
sutakāraṇā tava koci antarāyo natthīti yaññaṃ harāpetvā mahājanassa
jīvitaṃ dehīti jīvitadānaṃ dāpetvā nagare dhammabheriñcārāpetvā dhammaṃ
desetvā jātakaṃ samodhānesi tadā rājā ānando ahosi
māṇavo sārīputto tāpaso ahamevāti.
                  Aṭṭhasaddajātakaṃ dutiyaṃ.

---------------------------------------------------------------------------------------------
page278.
                       Sulasājātakaṃ
     idaṃ suvaṇṇakāyūranti idaṃ satthā jetavane viharanto ekaṃ
anāthapiṇḍikassa dāsiṃ ārabbha kathesi.
     Sā kira ekasmiṃ ussavadivase dāsīgaṇena saddhiṃ uyyānaṃ
gacchantī attano sāminiṃ puññalakkhaṇadeviṃ ābharaṇaṃ yāci. Sā
tassā satasahassamūlaṃ attano ābharaṇaṃ adāsi. Sā taṃ pilandhitvā
dāsīgaṇena saddhiṃ uyyānaṃ pāvisi. Atheko coro tassā ābharaṇe
lobhaṃ uppādetvā imaṃ māretvā ābharaṇaṃ harissāmīti tāya saddhiṃ
sallapanto uyyānaṃ gantvā tassā macchamaṃsasurādīni adāsi.
Sā kilesavasena deti maññeti gahetvā uyyānakīḷaṃ kīḷitvā
vissamanatthāya sāyaṇhasamaye nipanne dāsīgaṇe uṭṭhāya tassa santikaṃ
agamāsi. So bhadde imaṃ ṭhānaṃ appaṭicchannaṃ thokaṃ purato
gacchāmāti āha. Taṃ sutvā itarā imasmiṃ ṭhāne sakkā
rahassakammaṃ kātuṃ ayaṃ pana nissaṃsayaṃ mamaṃ māretvā pilandhanabhaṇḍaṃ
haritukāmo bhavissati hotu sikkhāpessāmi nanti cintetvā sāmi
surāmadena me sukkhaṃ sarīraṃ pānīyaṃ maṃ tāva pāyehīti ekaṃ kūpaṃ
netvā ito me pānīyaṃ osiñcāti rajjuñca ghaṭañca dasseti.
Coro rajjuṃ kūpe otāresi. Atha naṃ onamitvā udakaṃ osiñcantaṃ
mahābalā dāsī ubhohi hatthehi ānisadaṃ paharitvā kūpe khipitvā

---------------------------------------------------------------------------------------------
page279.
Na tvaṃ ettakena marissasīti ekaṃ mahantaṃ iṭṭhakaṃ matthake āsumbhi. So
tattheva jīvitakkhayaṃ patto. Sāpi nagaraṃ pavisitvā sāminiyā ābharaṇaṃ
dadamānā sāmi ajja imaṃ ābharaṇaṃ nissāya matāti sabbaṃ taṃ
pavattiṃ ārocesi. Sāpi anāthapiṇḍikassa ārocesi. Anāthapiṇḍiko
tathāgatassa ārocesi. Satthā na kho gahapati idāneva sā dāsī
ṭhānuppattikapaññāya samannāgatā pubbepi samannāgatāva na ca
idāneva tāya so mārito pubbepi naṃ māresiyevāti vatvā tena
yācito atītaṃ āhari
     atīte bārāṇasiyaṃ brahmadatte rajjaṃ kārente sulasā nāma
nagarasobhinī pañcasatavaṇṇadāsīparivārā ahosi sahassena saddhiṃ
gacchati. Tasmiṃyeva nagare sattuko nāma coro ahosi nāgabalo
rattibhāge issaragharāni pavisitvā yathāruciṃ vilumpati. Nāgarā
sannipatitvā rañño upakkosiṃsu. Rājā nagaraguttikaṃ āṇāpetvā
tattha tattha gumbaṃ ṭhapāpetvā coraṃ gaṇhāpetvā sīsamassa chindathāti
āha. Taṃ pacchābāhuṃ bandhitvā catukke catukke kasāhi tāḷentā
āghātanaṃ nenti. Coro kira gahitoti sakalanagaraṃ saṅkhubhi. Tadā
sulasā vātapāne ṭhatvā antaravīthiṃ olokentī taṃ disvā paṭibaddhacittā
hutvā sace imaṃ coroti gahitapurisaṃ mocetuṃ sakkhissāmi idaṃ
kiliṭṭhakammaṃ akatvā imināva saddhiṃ saṃvāsaṃ kappessāmīti cintetvā
heṭṭhā kaṇṇaverajātake vuttanayeneva nagaraguttikassa sahassaṃ pesetvā
taṃ mocetvā tena saddhiṃ sammodamānā samaggasaṃvāsaṃ vasi. Coro

---------------------------------------------------------------------------------------------
page280.
Tiṇṇaṃ catunnaṃ māsānaṃ accayena cintesi ahaṃ imasmiṃ ṭhāne
vasituṃ na sakkhissāmi tucchahatthena gantumpi na sakkā sulasāya
pilandhanabhaṇḍaṃ satasahassaṃ agghati sulasaṃ māretvā idaṃ gaṇhissāmīti.
Atha naṃ ekadivasaṃ āha bhadde ahaṃ tadā rājapurisehi nīyamāno
asukapabbatamatthake rukkhadevatāya balikammaṃ paṭissuṇiṃ sā maṃ balikammaṃ
alabhamānā hiṃsāpeti balikammaṃ karomāti. Sādhu sāmi sajjetvā
pesehīti. Bhadde pesetuṃ na vaṭṭati mayaṃ ubhopi sabbābharaṇapaṭi-
maṇḍitā mahantena parivārena gantvā dassāmāti. Sādhu sāmi tathā
karomāti. Atha naṃ tathā kāretvā pabbatapādaṃ gatakāle āha
bhadde mahājanaṃ disvā devatā balikammaṃ na sampaṭicchissati mayaṃ
ubhova abhirūhitvā demāti. So tāya sādhūti sampaṭicchito taṃ
balipāṭiṃ ukkhipāpetvā sayaṃ sannaddhapañcāvudho hutvā pabbatamatthakaṃ
abhirūhitvā ekasataporisaṃ papātaṃ nissāya jātarukkhamūle balibhājanaṃ
ṭhapāpetvā bhadde nāhaṃ balikammatthāya āgato taṃ pana māretvā
pilandhanante gahetvā gamissāmīti āgatomhi tava pilandhanaṃ
omuñcitvā uttarasāṭakena bhaṇḍikaṃ karohīti āha. Sāmi maṃ kasmā
māresīti. Dhanakāraṇāti. Sāmi mayā kataguṇaṃ anussara ahaṃ
taṃ bandhitvā nīyamānaṃ seṭṭhiputtena parivattitvā bahudhanaṃ datvā
jīvitaṃ labhāpesiṃ devasikaṃ sahassaṃ labhamānāpī aññaṃ purisaṃ na
olokemi evaṃ hi tava upakārikā mā maṃ mārehi bahuñca
te dhanaṃ dassāmi dāsī ca bhavissāmīti taṃ yācantī paṭhamaṃ gāthamāha

---------------------------------------------------------------------------------------------
page281.
        Idaṃ suvaṇṇakāyūraṃ      muttā veḍuriyā bahū
        sabbaṃ sahassaṃ bhaddante  mañca dāsīti sāvayāti.
     Tattha kāyūranti gīvāyaṃ pīlandhanapasādhanaṃ kāyūraṃ. Sāvayāti
mahājanamajjhe sāvetvā dāsiṃ katvā gaṇhāhi.
     Tato sattukena
        oropayassu kalyāṇi   mā bahuṃ paridevasi
        nevāhaṃ abhijānāmi    āgantvā dhanamābhatanti
attano ajjhāsayānurūpaṃ dutiyagāthāya vuttāya sulasā ṭhānuppattikāraṇaṃ
paṭilabhitvā ayaṃ coro mayhaṃ jīvitaṃ na dassati upāyena naṃ paṭhamataraṃ
papāte pātetvā jīvitabhkhayaṃ pāpessāmīti cintetvā gāthadvayamāha
        yato sarāmi attānaṃ   yato pattosmi viññutaṃ
        na vāhaṃ abhijānāmi    aññaṃ piyataraṃ tayā.
        Ehi taṃ upaguyhissaṃ    karissaṃ taṃ padakkhiṇaṃ
        na hi dāni puna atthi   mama tuytañca saṅgamoti.
     Sattuko tassā adhippāyaṃ ajānanto sādhu bhadde ehi
upaguyhassu manti āha. Sulasā taṃ tikkhattuṃ padakkhiṇaṃ katvā
upaguyhitvā idāni taṃ sāmi catūsu passesu vandissāmīti vatvā
pādapiṭṭhiyaṃ sīsaṃ ṭhapetvā vāmapasse vanditvā dakkhiṇapassepi
pacchimapassaṃ gantvā vandamānā viya hutvā nāgabalā gaṇikā coraṃ

---------------------------------------------------------------------------------------------
page282.
Dvīsu pacchābāhāsu gahetvā heṭṭhāsīsaṃ katvā sataporise narake
pakkhipi. So tattheva cuṇṇavicuṇṇaṃ hutvā mari. Taṃ kiriyaṃ
disvā pabbatamatthake nibbattadevatā imā gāthā abhāsi
        na hi sabbesu ṭhānesu   puriso hoti paṇḍito
        itthīpi paṇḍitā hoti    tattha tattha vicakkhaṇā.
        Na hi sabbesu ṭhānesu   puriso hoti paṇḍito
        itthīpi paṇḍitā hoti    lahumatthaṃ vicintikā.
        Lahuñca vata sā khippaṃ    nikaṭṭhe samacetayi
        migaṃ puṇṇāyataneva      sulasā sattukaṃ vadhi.
        Yodha uppatitaṃ atthaṃ     na khippamanubujjhati
        so haññate mandamatī    corova girigabbhare.
        Yodha uppatitaṃ atthaṃ     khippameva nibodhati
        muccate sattusambādhā   sulasā sattukāmivāti.
     Tattha paṇḍitā hotīti itthīpi paṇḍitā tattha tattha vicakkhaṇā
hoti. Athavā itthīpi paṇḍitā ceva tattha tattha vicakkhaṇā ca
hoti. Lahumatthaṃ vicintikāti lahukhippaṃ atthaṃ vicintikā. Lahuñca
vatāti adandhañca vata. Khippañacāti acirena ca. Nikaṭṭhe
samacetayīti santike ṭhitāva tassa māraṇupāyaṃ cintesi. Puṇṇāyatanevāti
pūritadhanusmiṃ. Idaṃ vuttaṃ hoti yathā cheko migaluddhako
ākiṇṇapuṇṇe dhanusmiṃ khippaṃ migaṃ vadhati evaṃ sulasā sattukaṃ
vadhīti. Yodhāti yo imasmiṃ sattaloke. Nibbodhatīti jānāti.

---------------------------------------------------------------------------------------------
page283.
Sattukāmivāti sattukā iva yathā sulasā muttā evaṃ muccatīti
attho.
     Iti sulasā coraṃ vadhitvā pabbatā oruyha attano parijanassa
santikaṃ gantvā ayyaputto kahanti puṭṭhā mā taṃ pucchitthāti
vatvā rathaṃ abhirūhitvā nagarameva pāvisi.
     Satthā imaṃ dhammadesanaṃ āharitvā jātakaṃ samodhānesi tadā
te ubho imeyeva ahesuṃ devatā pana ahamevāti.
                    Sulasājātakaṃ tatiyaṃ.
                       Sumaṅgalajātakaṃ
     bhusamhi kuddhoti idaṃ satthā jetavane viharanto rājovādasuttaṃ
ārabbha kathesi. Tadā pana satthā kosalaraññā yācito atītaṃ āhari
     atīte bārāṇasiyaṃ brahmadatto rajjaṃ kārento mahādānaṃ
pavattesi. Tassa sumaṅgalo nāma uyyānapālo ahosi. Atheko
paccekabuddho nandamūlakapabbhārā nikkhamitvā cārikañcaramāno bārāṇasiṃ
patvā uyyāne vasitvā punadivase nagaraṃ piṇḍāya pāvisi.
Tamenaṃ rājā disvā pasannacitto vanditvā pāsādaṃ āropetvā
rājāsane nisīdāpetvā nānaggarasehi khādanīyabhojanīyehi parivisitvā
anumodanaṃ sutvā pasannacitto attano uyyāne vasanatthāya paṭiññaṃ
gahetvā uyyānaṃ pesetvā sayampi bhuttapātarāso gantvā rattiṭṭhāna-
divāṭṭhānādīni saṃvidahitvā sumaṅgalaṃ nāma uyyānapālaṃ veyyāvaccakaraṃ

---------------------------------------------------------------------------------------------
page284.
Datvā nagaraṃ pāvisi. Paccekabuddho tato paṭṭhāya nivaddhaṃ rājagehe
bhuñjanto tattha ciraṃ vasi. Sumaṅgalopi naṃ sakkaccaṃ upaṭaṭhahi.
Athekadivasaṃ paccekabuddho sumaṅgalaṃ āmantetvā ahaṃ
katipāhaṃ asukagāmaṃ nāma nissāya vasitvā āgamissāmi rañño
āroceyyāsīti vatvā pakkāmi. Sumaṅgalopi rañño ārocesi.
Paccekabuddho katipāhaṃ tattha vasitvā sāyaṃ suriye atthaṅgate taṃ
uyyānaṃ paccāgami. Sumaṅgalo tassa āgamanabhāvaṃ ajānanto
attano gehaṃ agamāsi. Paccekabuddhopi pattacīvaraṃ paṭisāmetvā
thokaṃ caṅkamitvā pāsāṇaphalake nisīdi. Taṃ divasaṃ pana uyyānapālassa
gharaṃ pāhunakā āgamiṃsu. Tesaṃ sūpabyañjanatthāya uyyāne abhayaladdhaṃ
migaṃ māressāmīti dhanuṃ ādāya uyyānaṃ gantvā migaṃ upadhārento
paccekabuddhaṃ disvā mahāmigo bhavissatīti saññāya saraṃ sannahitvā
vijjhi. Paccekabuddho sīsaṃ vivaritvā sumaṅgalāti āha. So
bhayappatto hutvā bhante ahaṃ tumhākaṃ āgatabhāvaṃ ajānanto migoti
saññāya vijjhiṃ khamatha meti vatvā hotu idāni kiṃ karissasi
ehi saraṃ luñcitvā gaṇhāti vutte vanditvā saraṃ luñci.
Mahatī vedanā uppajji. Paccekabuddho tattheva parinibbāyi.
Uyyānapālo sace rājā jānissati na me jīvitaṃ dassatīti
puttadāraṃ gahetvā palāyi. Tāvadeva paccekabuddho parinibbutoti
devatānubhāvena sakalanagaraṃ ekakolāhalaṃ jātaṃ. Punadivase manussā
uyyānaṃ gantvā paccekabuddhaṃ disvā uyyānapālo paccekabuddhaṃ

---------------------------------------------------------------------------------------------
page285.
Māretvā palātoti rañño kathayiṃsu. Rājā mahantena parivārena
gantvā sattāhaṃ sarīrapūjaṃ katvā mahantena sakkārena jhāpetvā
dhātuyo ādāya cetiyaṃ katvā taṃ pūjento dhammena rajjaṃ kāresi.
Sumaṅgalopi ekasaṃvaccharaṃ vītināmetvā rañño cittaṃ jānissāmīti
āgantvā ekaṃ amaccaṃ passitvā mayi rañño cittaṃ jānāhīti
āha. So rañño santike tassa guṇaṃ kathesi. Rājā asuṇanto
viya ahosi. Atha amacco puna kiñci akathetvā rañño anattamanabhāvaṃ
sumaṅgalassa kathesi. So dutiyasaṃvaccharepi āgantvā tatheva rājā
tuṇhī ahosi. Tatiyasaṃvacchare gantvā puttadāraṃ gahetvāva
āgañchi. Amacco rañño mudubhāvaṃ ñatvā taṃ rājadvāre
ṭhapetvā tassa āgatabhāvaṃ rañño kathesi. Rājā taṃ pakkosāpetvā
paṭisanthāraṃ katvā sumaṅgala kasmā tayā mama puññakkhetto
paccekabuddho māritoti pucchi. So nāhaṃ deva paccekabuddhaṃ māremi
api ca kho iminā nāma kāraṇena idaṃ nāma akāsinti taṃ pavattiṃ
ācikkhi. Atha naṃ rājā tenahi mā bhāyīti samassāsetvā
puna uyyānapālameva akāsi. Atha naṃ so amacco pucchi deva
kasmā tumhe dve vāre sumaṅgalassa guṇaṃ sutvāpi kiñci akathayitvā
kasmā pana tatiyavāre sutvā taṃ pakkositvā anukampitthāti.
Rājā tāta raññā nāma kuddhena sahasā kiñci kātuṃ na vaṭṭati
tenāhaṃ pubbe tuṇhī hutvā tatiyavāre sumaṅgale mama cittassa
mudubhāvaṃ ñatvā taṃ pakkosāpesinti rājavattaṃ kathento imā

---------------------------------------------------------------------------------------------
page286.
Gāthā āha
                bhusamhi kuddhoti apekkhiyāna
                na tāva daṇḍaṃ panayeyya issaro
                aṭṭhānaso appaṭirūpamattano
                parassa dukkhāni bhusaṃ udīriye.
                Yato pajāneyya pasādamattano
                atthaṃ niyuñjeyya parassa dukkaṭaṃ
                tadāyamatthoti sayaṃ apekkhiya
                athassa daṇḍaṃ sadisaṃ nivesaye.
                Na cāpi jhāpeti paraṃ na attanaṃ
                amucchito yo nayate nayānayaṃ
                yo daṇḍadharo bhavatīdha issaro
                sa vaṇṇagutto siriyā na dhaṃsati.
                Ye khattiyāse anisammakārino
                panenti daṇḍaṃ sahasā amucchitā
                avaṇṇasaṃyuttāva jahanti jīvitaṃ
                itopi cutāpi payanti duggatiṃ.
                Dhamme ca ye ariyappavedite ratā
                anuttarā te vacasā manasā kammunā ca
                te santisoraccasamādhisaṇṭhitā
                vajanti lokaṃ dubhayaṃ tathāvidhā.

---------------------------------------------------------------------------------------------
page287.
                Rājāhamasmi narapamudānamissaro
                sacepi kujjhāmi ṭhapemi attanaṃ
                nisedhayanto janataṃ tathāvidhaṃ
                panemi daṇḍaṃ anukampi yonisoti.
     Tattha apekkhiyānāti apekkhitvā jānitvā. Idaṃ vuttaṃ hoti
tāta paṭhavissaro rājā nāma ahaṃ bhusaṃ kuddho balavakodhābhibhūtoti
ñatvā aṭṭhavatthukādibhedaṃ daṇḍaṃ parassa na paneyya na pavatteyya
kiṃkāraṇā kuddho hi aṭṭhavatthukaṃ soḷasavatthukaṃ katvā aṭṭhānena
akāraṇena attano rājabhāvassa ananurūpaṃ imaṃ ettakaṃ nāma
āharāpetha idaṃ vāssa karothāti parassa bhusaṃ dukkhāni
balavadukkhāni udīreyya. Yatoti yadā. Idaṃ vuttaṃ hoti yadā
pana rājā parasmiṃ uppannaṃ attano pasādaṃ jāneyya atha parassa
dukkaṭaṃ atthaṃ niyuñjeyya upaparikkheyya tadā evaṃ niyuñjanto
ayaṃ nāmettha attho ayameva tassa dosoti sayaṃ attapaccakkhaṃ
katvā athassa aparādhakārakassa aṭṭhavatthukahetu aṭṭheva soḷasa-
vatthukahetu soḷaseva kahāpaṇe gaṇhanto daṇḍaṃ sadisaṃ katadosānurūpaṃ
nivesaye ṭhapeyya pavatteyyāti. Amucchitoti chandādivasena
agatikilesehi amucchito anabhibhūto hutvā yo nayānayaṃ nayati
upaparikkhati so neva paraṃ jhāpeti na attānaṃ. Chandādivasena
hi ahetukaṃ daṇḍaṃ pavattento parampi tena daṇḍena jhāpeti
ḍahati pīḷeti attānampi tatonidānena pāpena ayaṃ panevaṃ

---------------------------------------------------------------------------------------------
page288.
Paraṃ jhāpeti attānaṃ. Yo daṇḍadharo bhavatīdha issaroti yo
idha paṭhavissaro jāto idha sattaloke dosānucchavikaṃ daṇḍaṃ
pavattento daṇḍadharo hoti. Sa vaṇṇaguttoti guṇavaṇṇena
ceva yasavaṇṇena ca gutto rakkhito siriyā na dhaṃsati na
parihāyati. Avaṇṇasaṃyuttāva jahantīti adhammikā lolarājāno
avaṇṇena yuttā hutvā jīvitaṃ jahanti. Dhamme ca ye
ariyappavediteti ye rājāno ācāraariyehi dhammikarājūhi pavedite
dasavidhe rājadhamme ratā. Anuttarā teti te vacasā manasā kammunā
ca tīhipi etehi anuttarā jeṭṭhakā. Te santisoraccasamādhisaṇṭhitāti
te agatipahānena kilesasantiyañca susīlayasaṅkhāte soracce ca
ekaggatāsamādhimhi ca saṇṭhitā patiṭṭhitā dhammikarājāno. Vajanti
lokaṃ dubhayanti dhammena rajjaṃ kāretvā manussalokato devalokaṃ
devalokato manussalokanti ubhayalokameva vajanti nirayādīsu na
nibbattanti. Narapamudānanti narānañca pamudānañca. Ṭhapemi
attānanti kuddhopi kodhavasena agantvā attānaṃ porāṇakarājūhi
ṭhapitanayasmiṃyeva ṭhapemi vinicchayadhammaṃ na bhindāmi.
     Evaṃ chahi gāthāhi raññā attano guṇe kathite sabbāpi
rājaparisā tuṭṭhā ayaṃ sīlācāraguṇasampatti amhākaññeva anurūpāti
rañño guṇaṃ kathayiṃsu. Sumaṅgalo pana parisāya kathitāvasāne uṭṭhāya
rājānaṃ vanditvā añjaliṃ paggayha rañño thutiṃ karonto tisso
gāthā abhāsi

---------------------------------------------------------------------------------------------
page289.
                Sirī ca lakkhī ca taveva khattiya
                janādhipa mā vijahi kudācanaṃ
                akkodhano niccapasannacitto
                anīgho tuvaṃ vassasatāni pālaya.
                Guṇehi etehi upeta khattiya
                ṭhitamariyavattī suvaco akodhano
                sukhī anuppīḷa pasāsa medaniṃ
                itopi cutopi ca yāhi suggatiṃ.
                Evaṃ sunītena subhāsitena
                dhammena ñāyena upāyaso nayaṃ
                nibbāpaye saṅkhubhitaṃ mahājanaṃ
                mahāva megho salilena medaninti.
     Tattha sirī ca lakkhī cāti parivārasampatti ca paññā ca.
Anīghoti niddukkho hutvā. Upeta khattiyāti upeto khattiya.
Ayameva vā pāṭho. Ṭhitamariyavattīti ṭhitaariyavatti nāma dasa-
rājadhammasaṅkhātaporāṇakarājavatti tattha patiṭṭhitattā ṭhitarājadhammo
hutvāti attho. Anuppīḷa pasāsa medaninti anuppīḷaṃ pasāsa
medaniñca. Ayameva vā pāṭho. Sunītenāti sunayena sukāraṇena.
Dhammenāti dasakusalakammapathadhammena. Ñāyenāti purimapadassevetaṃ
vevacanaṃ. Upāyasoti upāyakosallena. Nayanti nayanto rajjaṃ
anusāsanto dhammikarājā. Nibbāpayeti imāya paṭipattiyā

---------------------------------------------------------------------------------------------
page290.
Kāyikacetasikadarathaṃ apanento kāyikacetasikadukkhasaṅkhubhitampi mahājanaṃ mahāmegho
salilena medaniṃ viya nibbāpeyya tvampi tatheva nibbāpehīti dīpento
evamāha.
     Satthā kosalarañño ovādavasena imaṃ dhammadesanaṃ āharitvā
jātakaṃ samodhānesi tadā paccekabuddho parinibbuto sumaṅgalo
ānando ahosi rājā pana ahamevāti.
                   Sumaṅgalajātakaṃ catutthaṃ.
                      Gaṅgamālajātakaṃ
     aṅgārajātāti idaṃ satthā jetavane viharanto uposathakammaṃ
ārabbha kathesi.
     Ekadivasaṃ hi satthā uposathike āmantetvā upāsakā sādhurūpaṃ vo
kataṃ uposathaṃ upavasantehi dānaṃ dātabbaṃ sīlaṃ rakkhitabbaṃ kodho na
kātabbo mettā bhāvetabbā uposathavāso vasitabbo porāṇaka-
paṇḍitā hi ekaṃ upaḍḍhuposathakammaṃ nissāya mahāyasaṃ labhiṃsūti vatvā
tehi yācito atītaṃ āhari
     atīte bārāṇasiyaṃ brahmadatte rajjaṃ kārente tasmiṃ nagare
suciparivāro seṭṭhī ahosi asītikoṭivibhavo dānādipuññābhirato.
Tassa puttadāropi parijanopi antamaso tasmiṃ ghare vacchapālakāpi
sabbe māsassa cha divase uposathaṃ upavasanti. Tadā bodhisatto
ekasmiṃ daliddakule nibbattitvā bhatiṃ katvā jīvitaṃ kappento kicchena

---------------------------------------------------------------------------------------------
page291.
Jīvati. So bhatiṃ karissāmīti tassa gehaṃ gantvā vanditvā ekamantaṃ
ṭhito kiṃ āgatosīti vutte tumhākaṃ ghare bhatiyā kammakaraṇatthanti
āha. Seṭṭhī aññesaṃ bhatikānaṃ āgatadivaseyeva imasmiṃ gehe
kammaṃ karontā sīlaṃ rakkhanti sīlaṃ rakkhituṃ sakkontā kammaṃ
karothāti vadati. Bodhisattassa pana sīlarakkhanaṃ nācikkhi. Sādhu
tāta attano bhatiṃ janetvā kammaṃ karohīti āha. So tato
paṭṭhāya suvaco hutvā uraṃ datvā attano kilamathaṃ agaṇetvā
tassa sabbakiccāni karoti. Pātova kammantaṃ gantvā sāyaṃ
āgacchati. Athekadivasaṃ nagare chaṇaṃ ghosesuṃ. Mahāseṭṭhī dāsiṃ
āmantetvā ajjuposathadivaso gehe kammakarānaṃ pātova bhattaṃ
pacitvā dehi kālasseva bhuñjitvā uposathikā bhavissantīti
āha. Bodhisatto kālasseva vuṭṭhāya kammantaṃ agamāsi. Ajja
uposathiko bhaveyyāsīti tassa koci nārocesi. Sesakammakarā
pātova bhuñjitvā uposathikā ahesuṃ. Seṭṭhīpi saputtadāraparijano
uposathaṃ adhiṭṭhahi. Sabbepi uposathikā attano vasanaṭṭhānaṃ
gantvā sīlaṃ āvajjentā nisīdiṃsu. Bodhisatto sakaladivasaṃ kammaṃ
katvā suriyatthaṅgamanavelāya āgato. Athassa bhattakārikā
hatthadhovanaṃ datvā pāṭiyā bhattaṃ vaḍḍhetvā upanāmesi. Bodhisatto
aññesu divasesu imāya velāya mahāsaddo ahosi ajja kahaṃ gatāti
pucchi. Sabbe uposathaṃ samādayitvā attano attano vasanaṭṭhānāni
gatāti sutvā cintesi ettakānaṃ sīlavantānaṃ antare ahaṃ eko

---------------------------------------------------------------------------------------------
page292.
Dussīlo hutvā na vasissāmi idāni uposathaṅgesu adhiṭṭhitesu
hoti nu kho uposathakammaṃ noti so gantvā seṭṭhiṃ pucchi.
Atha naṃ seṭṭhī tāta pātova anadhiṭṭhitattā sakalaṃ uposathakammaṃ
na hoti upaḍḍhuposathakammaṃ pana hotīti āha. So ettakampi
hotūti āha. Seṭṭhissa santike samādinnasīlo hutvā uposathaṃ
adhiṭṭhāya attano vasanokāsaṃ pavisitvā sīlaṃ āvajjento nipajji.
Athassa sakaladivasaṃ nirāhāratāya pacchimayāmasamanantare satthakavātā
samuṭṭhahiṃsu. Seṭṭhinā nānābhesajjāni saṃharitvā paribhuñjāti
vuccamānopi uposathaṃ na bhindissāmīti jīvitapariyantikaṃ katvā
samādiyinti āha. Balavavedanā uppajji. Aruṇuggamanavelāya
satiṃ paccupaṭṭhapetuṃ nāsakkhi. Atha naṃ idāni marissatīti
nīharitvā osārake nipajjāpesuṃ. Tasmiṃ khaṇe bārāṇasīrājā
rathavaragato mahantena parivārena nagaraṃ padakkhiṇaṃ karonto taṃ ṭhānaṃ
sampāpuṇi. Bodhisattopi tassa siriṃ oloketvā lobhaṃ
uppādetvā rajjaṃ patthesi. So cavitvā upaḍḍhuposathakammassa
nissandena tassa aggamahesiyā kucchismiṃ paṭisandhiṃ gaṇhi. Sā
laddhagabbhaparihārā dasamāsaccayena puttaṃ vijāyi. Udayakumārotissa
nāmaṃ akaṃsu. So vayappatto sabbasippānaṃ nipphattiṃ pāpuṇi
jātissarañāṇena attano pubbakammaṃ saritvā appassa kammassa
phalaṃ mamedanti abhikkhaṇaṃ udānaṃ udānesi. So pitu accayena
rajjaṃ patvāpi attano mahantaṃ sirivibhavaṃ oloketvā tadeva udānaṃ

---------------------------------------------------------------------------------------------
page293.
Udānesi. Athekadivasaṃ nagare chaṇaṃ sajjayiṃsu. Mahājano kīḷāpasuto
ahosi. Tadā bārāṇasiyā uttaradvāravāsī eko bhatiko udakabhatiṃ
katvā laddhaṃ aḍḍhamāsakaṃ pākāriṭṭhikāya antare ṭhapetvā tattha
udakabhatimeva katvā jīvamānāya ekāya kapaṇitthiyā saddhiṃ saṃvāsaṃ
kappesi. Sā taṃ āha sāmi nagare chaṇo vattati sace
te kiñci atthi mayampi kīḷeyyāmāti. Āma atthīti.
Kittakaṃ sāmīti. Aḍḍhamāsakoti. Kahaṃ soti. Uttaradvāre
iṭṭhakantare ṭhapitoti ito me dvādasayojanantare nidhānaṃ tava
pana hatthe kiñci atthīti. Āma atthīti. Kittakanti.
Aḍḍhamāsakovāti. Iti tavaḍḍhamāsako mamaḍḍhamāsakoti māsako
hoti tato ekena koṭṭhāsena mālaṃ ekena koṭṭhāsena gandhaṃ
ekena suraṃ gahetvā kīḷissāma gaccha tayā ṭhapitaṃ aḍḍhamāsakaṃ
āharāti. So bhariyāya me santikā kathā laddhāti haṭṭhatuṭṭho
bhadde mā cintayi āharissāmi nanti vatvā pakkāmi. Nāgabalo
bhatako cha yojanāni atikkamma majjhantikasamaye vītaccikaṅgārasanthataṃ
iva uṇhaṃ vālikaṃ maddanto dhanalobhena haṭṭhatuṭṭho kāsāvanantaka-
nivāsano kaṇṇe tālapaṇṇaṃ pilandhitvā etena āyogavattena
gītaṃ gāyanto rājaṅgaṇena pāyāsi. Udayarājā sīhapañjaraṃ
vivaritvā ṭhito taṃ tathā gacchantaṃ disvā kinnu kho esa evarūpaṃ
vātātapaṃ agaṇetvā haṭṭhatuṭṭho gāyanto gacchati pucchissāmi
nanti cintetvā pakkosanatthāya ekaṃ purisaṃ pahiṇi. Tena

---------------------------------------------------------------------------------------------
page294.
Gantvā rājā taṃ pakkosatīti vutte rājā mayhaṃ kiṃ hoti
nāhaṃ rājānaṃ jānāmīti vatvā balakkārena nīto ekamantaṃ aṭṭhāsi.
Atha naṃ rājā pucchanto dve gāthā abhāsi
        aṅgārajātā paṭhavī   kukkuḷānugatā mahī
        atha gāyasi vattāni   na taṃ tapati ātapo.
        Uddhaṃ tapati ādicco  adho tapati vālukā
        atha gāyasi vattāni   na taṃ tapati ātapoti.
     Tattha aṅgārajātāti bho purisa ayaṃ paṭhavī vītaccikaṅgāraṃ viya
uṇhajātā. Kukkuḷānugatāti ādittachārikasaṅkhātena kukkuḷena viya
uṇhavālikāya anugatā. Vattānīti ayogavattāni āropetvā
gītaṃ gāyasi.
     So rañño kathaṃ sutvā tatiyaṃ gāthamāha
        na maṃ tapati ātapo   ātappā tapayanti maṃ
        atthā hi vividhā rāja te tapanti na ātapoti.
     Tattha ātappāti vatthukāmakilesakāmā purisaṃ hi te ātapanti
tasmā ātappāti vuttā. Atthā hi vividhāti mahārāja mayhaṃ
vatthukāmakilesakāme nissāya kattabbā nānākiccasaṅkhātā vividhā
atthā atthi te maṃ tapanti na ātapoti.
    Ath naṃ rājā ko nāma te atthoti pucchi. So āha
ahaṃ deva dakkhiṇadvāre kapaṇitthiyā saddhiṃ saṃvāsaṃ kappayiṃ sā maṃ
chaṇakīḷaṃ sāmi kīḷissāma atthi te kiñci hattheti pucchi atha

---------------------------------------------------------------------------------------------
page295.
Naṃ ahaṃ mama nidhānaṃ uttaradvāre pākārantare ṭhapitanti avacaṃ
sā gaccha taṃ āhara ubhopi kīḷissāmāti maṃ pahiṇi sā
me tassā kathā hadayaṃ na vijahati taṃ maṃ anussarantaṃ kāmātapo
tapati ayaṃ me deva atthoti. Atha evarūpaṃ vātātapaṃ agaṇetvā
kinte tussanakāraṇaṃ yena gāyanto gacchasīti. Deva taṃ nidhānaṃ
āharitvā tāya saddhiṃ abhiramissāmīti iminā kāraṇena tuṭṭho
gāyāmīti. Kiṃ pana bho purisa uttaradvāre ṭhapitanidhānaṃ satasahassamattaṃ
atthīti. Natthi devāti. Tenahi paññāsasahassāni cattāḷīsa
tiṃsa vīsati dasa pañca cattāri tayo dve eko kahāpaṇo aḍḍho
pādo cattāro māsakā tayo dve eko māsakoti pucchi.
Sabbaṃ paṭikkhipitvā aḍḍhamāsakoti vutte āma deva ettakaṃ
mayhaṃ dhanaṃ taṃ āharitvā tāya saddhiṃ abhiramissāmīti gacchāmi
tāya pītiyā tena somanassena na maṃ esa vātātapo tapatīti.
Atha naṃ rājā bho purisa evarūpe ātape tattha mā gami ahante
aḍḍhamāsakaṃ dassāmīti āha. Deva tumhākaṃ kathāya ṭhatvā tañca
gaṇhissāmi itarañca na nāsessāmi mama gamanaṃ ahāpetvā tampi
gahessāmīti. Bho puriso nivatta māsakaṃ te dassāmi dve
māsaketi evaṃ vaḍḍhetvā koṭiṃ koṭisataṃ aparimitaṃ dhanaṃ dassāmi
nivattāti vuttepi deva taṃ gahetvā itarampi gaṇhissāmicceva
āha. Tato seṭṭhiṭṭhānādīhi ṭhānantarehi palobhito yāva oparajjā
tatheva vatvā upaḍḍharajjaṃ te dassāmi nivattāti vutte sampaṭicchi.

---------------------------------------------------------------------------------------------
page296.
Rājā gaccha mama sahāyassa massuṃ kāretvā nahāpetvā alaṅkaritvā
ānetha nanti amacce āṇāpesi. Āmaccā tathā akaṃsu.
Rājā rajjaṃ dvidhā bhinditvā tassa upaḍḍharajjaṃ dāpesi. So
pana taṃ gahetvāpi aḍḍhamāsakapemena uttarapassaṃ gatoyevāti
vadanti. So aḍḍhamāsakarājā nāma ahosi. Te samaggā
sammodamānā rajjaṃ kārentā ekadivasaṃ uyyānaṃ gamiṃsu. Tattha
kīḷitvā udayarājā aḍḍhamāsakarañño aṅke sīsaṃ katvā nipajji.
Tasmiṃ niddaṃ okkante parivāramanussā kīḷānubhavanavasena tattha tattha
agamaṃsu. Aḍḍhamāsakarājā kiṃ me niccakālaṃ upaḍḍharajjena imaṃ
māretvā ahaṃeva rajjaṃ kāressāmīti khaggaṃ abbahitvā paharissāmi
nanti cintetvā puna ayaṃ rājā maṃ daliddaṃ kapaṇamanussaṃ attanā
samānaṃ katvā mahante issariye patiṭṭhāpesi evarūpaṃ nāma
yasadāyakaṃ māretuṃ mama icchā uppannā ayuttaṃ vata me katanti
satiṃ paṭilabhitvā khaggaṃ pavesesi. Athassa dutiyampi tatiyampi tatheva
cittaṃ uppajji. Tato cintesi idaṃ cittaṃ punappunaṃ uppajjamānaṃ
pāpakamme yojeyyāti so asiṃ bhūmiyaṃ khipitvā rājānaṃ uṭṭhāpetvā
khamāhi devāti pādesu pati. Nanu samma tava mamantare doso
natthīti. Atthi mahārāja ahaṃ idaṃ nāma akāsinti. Tenahi
samma khamāmi te icchanto pana rajjaṃ kārehi ahaṃ uparājā
hutvā upaṭṭhahissāmīti. So na me deva rajjenattho ayaṃ hi
taṇhā maṃ apāyesu nibbattāpessati tava rajjaṃ tvameva gaṇha

---------------------------------------------------------------------------------------------
page297.
Ahaṃ pabbajissāmi diṭṭhamme kāmassa mūlaṃ ayaṃ hi saṅkappentassa
vaḍḍhati na dāni naṃ ito paṭṭhāya saṅkappessāmīti udānaṃ
udānento catutthaṃ gāthamāha
        addasaṃ kāma te mūlaṃ   saṅkappā kāma jāyasi
        na taṃ saṅkappayissāmi   evaṃ kāma na hohisīti.
     Tattha evanti evaṃ mama antare. Na hohisīti na uppajjissasīti.
     Evañca pana vatvā puna kāmesu anuyuttassa mahājanassa dhammaṃ
desento pañcamaṃ gāthamāha
        appāpi kāmā na alaṃ  bahūhipi na tappati
        ahahā bālalapanā     paṭivijjhetha jaggatoti.
     Tattha ahahāti saṃvegadīpanaṃ. Jaggatoti jagganto. Idaṃ vuttaṃ
hoti mahārāja imassa mahājanassa appāpi vatthukāmakilesakāmā na
alaṃ pariyattāva bahūhipi ca tehi na tappateva aho ime mama rūpā
mama saddāti lapanato bālalapanā kāmā ime vipassanaṃ vaḍḍhetvā
bodhipakkhiyānaṃ dhammānaṃ bhāvanānuyogamanuyutto jagganto kulaputto
paṭivijjhetha pariññāpahānābhisamayehi abhisametvā pajaheyya.
     Evaṃ so mahājanassa dhammaṃ desetvā udayarājānaṃ rajjaṃ
paṭicchādetvā mahājanaṃ assumukhaṃ rudamānaṃ pahāya himavantaṃ pavisitvā
pabbajitvā jhānābhiññaṃ nibbattesi. Tassa pabbajitakāle udayarājā
taṃ udānaṃ sakalaṃ katvā udānento chaṭṭhaṃ gāthamāha

---------------------------------------------------------------------------------------------
page298.
                Appassa kammassa phalaṃ mamayidaṃ
                udayo ajjhagamā mahattapattaṃ
                suladdhalābhā vata māṇavassa
                yo pabbaji kāmarāgaṃ pahāyāti.
     Tattha udayoti attānaṃ sandhāya vadati. Mahattapattanti
mahantabhāvaṃ pattaṃ vipulaṃ issariyaṃ ajjhagamā. Māṇavassāti
sattassa mayhaṃ sahāyassa suladdhalābhā. Yo kāmarāgaṃ pahāya
pabbajitoti adhippāyenevamāha.
     Imissā pana gāthāya na koci atthaṃ jānāti. Atha naṃ
ekadivasaṃ aggamahesī gāthāya atthaṃ pucchi. Rājā na kathesi.
Eko panassa gaṅgamālo nāma maṅgalanahāpito so rañño
massuṃ karonto paṭhamaṃ khuraparikammaṃ katvā pacchā saṇḍāsena
lomāni gaṇhāti. Rañño ca khuraparikammakāle sukhaṃ hoti
lomaharaṇakāle dukkhaṃ. So paṭhamaṃ tassa varaṃ dātukāmo hoti pacchā
sīsacchedaṃ ākaṅkhati. Athekadivasaṃ bhadde amhākaṃ maṅgalakappakova
bāloti deviyā tamatthaṃ ārocetvā kiṃ pana deva kātuṃ vaṭṭatīti
vutte paṭhamaṃ lomāni gahetvā pacchā khuraparikammanti āha.
Sā kappakaṃ pakkosāpetvā tāta idāni massukaraṇadivase paṭhamaṃ
lomāni gahetvā pacchā khuraparikammaṃ kareyyāsi raññā varaṃ
gaṇhāhīti vutte aññena me deva attho natthi tumhākaṃ
udānagāthāya atthaṃ ācikkhathāti vadeyyāsi ahante bahuṃ dhanaṃ

---------------------------------------------------------------------------------------------
page299.
Dassāmīti āha. So sādhūti sampaṭicchitvā massukaraṇadivase paṭhamaṃ
saṇḍāsaṃ gaṇhi kiṃ bhaṇe gaṅgamāla apubbante karaṇanti raññā
vutte deva kappakā nāma akatapubbampi karontīti vatvā paṭhamaṃ
lomāni gahetvā pacchā khuraparikammaṃ akāsi. Rājā varaṃ
gaṇhāhīti āha. Deva aññena me attho natthi udānagāthāya
atthaṃ kathethāti. Rājā attano daliddakāle kathetuṃ lajjanto
tāta iminā te varena ko attho aññaṃ gaṇhāhīti āha.
Etaṃ me dehi devāti. So mulāvādabhayena sādhūti sampaṭicchitvā
kummāsapiṇḍajātake vuttanayeneva sabbaṃ saṃvidahāpetvā ratanapallaṅke
nisīditvā ahaṃ gaṅgamāla purimabhave imasmiṃyeva nagareti sabbaṃ
purimakiriyaṃ ācikkhitvā iminā kāraṇena upaḍḍhagāthaṃ āha sahāyo
pana me pabbajito ahaṃ pamatto hutvā rajjameva kāremi iminā
kāraṇena upaḍḍhagāthaṃ vadāmīti udānassa atthaṃ kathesi. Taṃ sutvā
kappako upaḍḍhuposathakammena kira raññā ayaṃ sampatti laddhā kusalaṃ
nāma kātabbaṃ yannūnāhaṃ pabbajitvā attano patiṭṭhaṃ kareyyanti
cintetvā ñātibhogaparivaṭṭaṃ pahāya rājānaṃ pabbajjaṃ anujānāpetvā
himavantaṃ ajjhogahetvā isipabbajjaṃ pabbajitvā tilakkhaṇaṃ āropetvā
vipassanaṃ vaḍḍhetvā paccekabodhiṃ patvā iddhiyā nibbattapattacīvaradharo
gandhamādanapabbate pañca vassāni vasitvā bārāṇasīrājānaṃ
olokessāmīti ākāsenāgantvā maṅgalauyyāne maṅgalasilāyaṃ nisīdi.
Uyyānapālo sañjānitvā gantvā rañño ārocesi deva gaṅgamālo

---------------------------------------------------------------------------------------------
page300.
Paccekabuddho hutvā ākāsenāgantvā maṅgalauyyāne nisinnoti.
Rājā sutvā paccekabuddhaṃ vandissāmīti vegena nikkhami. Rājamātā
puttena saddhiṃyeva nikkhami. Rājā uyyānaṃ pavisitvā taṃ vanditvā
ekamantaṃ nisīdi saddhiṃ parisāya. So raññā saddhiṃ paṭisanthāraṃ
karonto kiṃ brahmadatta appamattosi dhammena rajjaṃ kāresi
dānādīni puññāni karosīti rājānaṃ kulanāmena ālapitvā paṭisanthāraṃ
karoti. Taṃ sutvā rañño mātā ayaṃ hīnajacco malamajjako
nahāpitaputto attānaṃ na jānāti mama puttaṃ paṭhavissaraṃ jātikhattiyaṃ
brahmadattāti nāmenālapatīti kujjhitvā sattamaṃ gāthamāha
                tapasā pajahanti pāpakammaṃ
                tapasā nahāpitakumbhakārabhāvaṃ
                tapasā abhibhuyya gaṅgamāla
                nāmenālapasijja brahmadattanti.
     Tassattho ime tāva sattā tapasā attano katena tapoguṇena
pāpakammaṃ jahanti kiṃ panete nahāpitakumbhakārabhāvampi jahanti yaṃ
tvaṃ gaṅgamāla attano tapasā abhibhuyya mama puttaṃ brahmadatta-
nāmenālapasi paṭirūpaṃ na te etanti.
     Rājā mātaraṃ vāretvā paccekabuddhassa guṇaṃ pakāsento
aṭṭhamaṃ gāthamāha
                sandiṭṭhikameva amma passatha
                khantisoraccassa ayaṃ vipāko
				
				Page 301-400.

page301.
                So sabbajanassa vandito ahū
                taṃ vandāma sarājikā samaccāti.
     Tattha khantisoraccassāti adhivāsanakkhantiyā ca soraccassa ca.
Taṃ vandāmāti idāni taṃ mayaṃ sarājikā samaccā sabbeva vandāma
passatha amma khantisoraccānaṃ vipākanti.
     Raññā mātari vāritāya sesamahājano uṭṭhahitvā ayuttaṃ
te deva evarūpassa hīnajaccassa tumhe nāmenālapananti āha.
Rājā mahājanaṃ paṭibāhitvā tassa guṇaṃ kathetuṃ osānagāthamāha
                mā kiñci avacuttha gaṅgamālaṃ
                muninaṃ monapathesu sikkhamānaṃ
                eso hi atarī aṇṇavaṃ
                yaṃ taritvā vicaranti vītasokāti.
     Tattha muninanti āgārikānāgārikasekhāsekhapaccekamuniṃ. Monapathesu
sikkhamānanti pubbabhāgapaṭipadāya bodhipakkhiyadhammasaṅkhātesu monapathesu
sikkhamānaṃ. Aṇṇavanti saṃsārasamuddaṃ.
     Evaṃ vatvā rājā paccekabuddhaṃ vanditvā bhante mayhaṃ mātu
khamathāti āha. Khamāmi mahārājāti. Rājaparisāpi naṃ khamāpesi.
Rājā attānaṃ nissāya vasanatthāya naṃ paṭiññaṃ yāci. Paccekabuddho
paṭiññaṃ adatvā sarājikāya parisāya passantiyāva ākāse ṭhatvā
rañño ovādaṃ datvā gandhamādanameva gato.
     Satthā imaṃ dhammadesanaṃ āharitvā evaṃ upāsakā

---------------------------------------------------------------------------------------------
page302.
Uposathavāso nāma vasitabbayuttakoti vatvā jātakaṃ samodhānesi tadā
paccekabuddho parinibbāyi aḍḍhamāsakarājā āndo ahosi mātā
mahāmāyā aggamahesī rāhulamātā udayarājā pana ahamevāti.
                   Gaṅgamālajātakaṃ pañcamaṃ.
                      Cetiyarājajātakaṃ
     dhammo have hato hantīti idaṃ satthā  jetavane viharanto
devadattassa paṭhavippavesanaṃ ārabbha kathesi.
     Tasmiṃ hi divase bhikkhū dhammasabhāyaṃ kathaṃ samuṭṭhāpesuṃ āvuso
devadatto musāvādaṃ katvā paṭhaviṃ paviṭṭho avīciparāyano jātoti.
Satthā āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva pubbepi
devadatto musāvādaṃ katvā paṭhaviṃ paviṭṭhoyevāti vatvā atītaṃ
āhari
     atīte paṭhamakappe mahāsammato nāma rājā asaṅkheyyāyuko
ahosi. Tassa putto rojo nāma rojassa putto vararojo
nāma tassa putto kalyāṇo nāma kalyāṇassa putto
varakalyāṇo nāma varakalyāṇassa putto uposatho nāma uposathassa
putto varauposatho nāma varauposathassa putto mandhātā
nāma mandhātussa putto varamandhātā nāma varamandhātussa putto
varo nāma varassa putto upavaro nāma uparicarotipi tasseva

---------------------------------------------------------------------------------------------
page303.
  Nāmaṃ. So cetiyaraṭṭhe sotthiyanagare rajjaṃ kāresi catūhi
iddhīhi samannāgato ahosi uparicaro hoti ākāsagāmī cattāro
devaputtā catūsupi disāsu khaggahatthā rakkhanti kāyato candanagandho
vāyati mukhato uppalagandho. Tassa kapilo nāma brāhmaṇo
purohito ahosi. Kapilabrāhmaṇassa pana kaniṭṭho korakalambako
nāma raññā saddhiṃ ekācariyakule uggahitasippo bālasahāyo.
Tassa kumārakāleyeva ahaṃ rajjaṃ patvā tuyhaṃ purohitaṭṭhānaṃ
dassāmīti paṭijāni. So rajjaṃ patvā pitu purohitaṃ kapilabrāhmaṇaṃ
purohitaṭṭhānato cāvetuṃ nāsakkhi. Purohite pana attano upaṭṭhānaṃ
āgacchante tasmiṃ gāravena apacitākāraṃ dasseti. Brāhmaṇo taṃ
sallakkhetvā rajjaṃ nāma samavayehi saddhiṃ suparihāraṃ hoti ahaṃ
rājānaṃ āpucchitvā pabbajissāmīti cintetvā deva ahaṃ mahallako
gehe kumāro atthi taṃ purohitaṃ karohi ahaṃ pabbajissāmīti
rājānaṃ anujānāpetvā puttaṃ purohitaṭṭhāne ṭhapetvā rājuyyānaṃ
pavisitvā isipabbajjaṃ pabbajitvā jhānābhiññā nibbattetvā puttaṃ
upanissāya tattheva vāsaṃ kappesi. Korakalambako ayaṃ pabbajantopi
mayhaṃ ṭhānantaraṃ na dāpesīti bhātari āghātaṃ bandhitvā ekadivasaṃ
sukhakathāya samaye raññā korakalambaka tvaṃ purohitaṭṭhānaṃ na karosīti
vutte āma deva na karomi bhātā me karotīti āha. Nanu te
bhātā pabbajitoti. Āma pabbajito ṭhānantaraṃ pana puttassa dāpesīti.
Tenahi tvaṃ kārehi. Deva paveṇiyā āgataṭhānantarā bhātaraṃ

---------------------------------------------------------------------------------------------
page304.
Apanetvā na sakkā mayā kāretunti. Evaṃ sante ahaṃ taṃ
mahallakaṃ katvā bhātarante kaniṭṭhaṃ karissāmīti. Kathaṃ devāti.
Musāvādaṃ katvāti. Kiṃ deva na jānātha yadā mama bhātā mahantena
abbhūtadhammena samannāgato vijjādharo so abhūtena tumhe vañcessati
cattāro devaputte antarahite viya karissati kāyato ca mukhato
ca sugandhaṃ duggandhaṃ viya karissati tumhe ākāsā otāretvā
bhūmiyaṃ ṭhite viya karissati tumhe paṭhaviyaṃ pavisantā viya bhavissatha
tadā tumhe kathāya patiṭṭhātuṃ nāsakkhissathāti. Tvaṃ evaṃ saññaṃ
mā kari ahaṃ kātuṃ sakkhissāmīti. Kadā karissatha devāti.
Ito sattame divaseti. Sā kathā sakalanagare pākaṭā ahosi.
Rājā kira musāvādaṃ katvā khuddakaṃ mahallakaṃ karissati ṭhānantaraṃ
khuddakassa dāpessati kīdiso nu kho musāvādo nāma kiṃ nīlako
udāhu pītakādīsu aññataravaṇṇoti evaṃ mahājanassa parivitakko
udapādi. Tadā kira lokassa saccavādikāle musāvādo nāma
evarūpoti na jānanti. Purohitaputtopi taṃ kathaṃ sutvā gantvā
pitu kathesi tāta rājā kira musāvādaṃ katvā tumhe khuddake
katvā amhākaṃ ṭhānantaraṃ mama cullapitussa dassatīti. Tāta rājā
musāvādaṃ katvāpi amhākaṃ ṭhānantaraṃ tassa dātuṃ na sakkhissati
kataradivase pana karissatīti. Ito kira sattame divaseti. Tenahi
tadā mayhaṃ āroceyyāsīti. Sattame divase mahājanā musāvādaṃ
passissāmāti rājaṅgaṇe sannipatitvā mañcātimañce bandhitvā

---------------------------------------------------------------------------------------------
page305.
Aṭṭhaṃsu. Kumāro gantvā pitu ārocesi. Rājā alaṅkatapaṭiyatto
nikkhamitvā mahājanassa majjhe rājaṅgaṇe ākāse aṭṭhāsi.
Tāpaso ākāsenāgantvā rañño purato nisīdanacammaṃ attharitvā
ākāse pallaṅkena nisīditvā saccaṃ kira tvaṃ mahārāja musāvādaṃ
katvā khuddakaṃ mahallakaṃ katvā tassa ṭhānantaraṃ dātukāmosīti.
Āma ācariya evaṃ me kathitanti. Atha naṃ so ovadanto
mahārāja musāvādo nāma bhāriyo guṇaparidhaṃsako catūsu apāyesu
nibbattāpeti rājā nāma musāvādaṃ karonto dhammaṃ hanati so
dhammaṃ hanitvā sayameva haññatīti vatvā paṭhamaṃ gāthamāha
        dhammo have hato hanti  nāhato hanti kiñcinaṃ
        tasmā hi dhammaṃ na hane  mā taṃ dhammo hato hanīti.
     Tattha dhammoti jeṭṭhāpacāyanadhammo adhippeto.
     Atha naṃ uttariṃpi ovadanto sace mahārāja musāvādaṃ karissasi
catasso te iddhiyo antaradhāyissantīti vatvā dutiyaṃ gāthamāha
        alikaṃ bhāsamānassa      apakkamanti devatā
        pūtikañca mukhaṃ vāti      sakaṭṭhānāva dhaṃsati
        yo jānaṃ pucchito pañhaṃ  aññathā naṃ viyākareti.
     Tattha apakkamanti devatāti mahārāja sace alikaṃ bhaṇissasi
cattāro devaputtā ārakkhaṃ chaḍḍetvā antaradhāyissantīti
adhippāyenetaṃ vadati. Pūtikañca mukhaṃ vātīti mukhañca te kāyo ca ubho

---------------------------------------------------------------------------------------------
page306.
Pūtigandhaṃ vāyissatīti taṃ sandhāyāha. Sakaṭṭhānāva dhaṃsatīti ākāsato
bhassitvā paṭhaviṃ pavisatīti dīpento evamāha.
     Taṃ sutvā rājā bhīto korakalambakaṃ olokesi. Atha naṃ
so mā bhāyi mahārāja nanu mayā paṭhamameva tumhākaṃ etaṃ
kathitanti āha. Rājā kapilassa vacanaṃ sutvā attano kathitameva
purato karonto tvaṃsi bhante kaniṭṭho jeṭṭho korakalambakoti
āha. Athassa saha musāvādena cattāro devaputtā tādisassa
musāvādino ārakkhaṃ na gaṇhissāmāti khagge pādamūle chaḍḍetvā
antaradhāyiṃsu. Mukhaṃ bhinnakukkuṭaṇḍaṃ viya kāyo vivaṭavaccakuṭi
viya duggandhaṃ vāyi. Ākāsato bhassitvā paṭhaviyaṃ patiṭṭhahati
catassopi iddhiyo parihāyiṃsu. Atha naṃ ca mahāpurohito mā bhāyi
mahārāja sace saccaṃ bhaṇissasi sabbante paṭipākatikaṃ karissāmīti
vatvā tatiyaṃ gāthamāha
        sace hi saccaṃ bhaṇasi      hohi rāja yathā pure
        musā ce bhāsase rāja   bhūmiyaṃ tiṭṭha cetiyāti.
     Tattha bhūmiyaṃ tiṭṭhāti bhūmiyaṃ deva patiṭṭha puna ākāsaṃ laṅghituṃ
na sakkhissasīti attho.
     So passa mahārāja paṭhamaṃ musāvādeneva te catasso iddhiyo
antarahitā sallakkhehi idānipi sakkā paṭipākatikaṃ kātunti
vuttepi evaṃ vatvā tumhe vañcetukāmoti dutiyampi musāvādaṃ
bhaṇitvā yāva gopphakā paṭhaviṃ pāvisi. Atha naṃ punapi brāhmaṇo

---------------------------------------------------------------------------------------------
page307.
Sallakkhehi idānipi sakkā pākatikaṃ kātuṃ mahārājāti vatvā
catutthaṃ gāthamāha
        akāle vassatī tassa     kāle tassa na vassati
        yo jānaṃ pucchito pañhaṃ   aññathā naṃ viyākareti.
     Tattha tassāti yo jānanto pucchitaṃ pañhaṃ musāvādaṃ katvā
aññathā byākaroti tassa rañño vijite devo yuttakāle avassitvā
akāle vassatīti attho.
     Atha naṃ punapi musāvādaphalena yāva jaṅghā paṭhaviṃ paviṭṭhoti
sallakkhehi mahārājāti vatvā pañcamaṃ gāthamāha
        sace hi saccaṃ bhaṇasi      hohi rāja yathā pure
        musā ce bhāsase rāja   bhūmiṃ pavisa cetiyāti.
So tatiyampi tvaṃsi bhante kaniṭṭho jeṭṭho korakalambakoti
musāvādameva katvā yāva jaṇṇukā paṭhaviṃ pāvisi. Atha naṃ punapi
sallakkhehi mahārājāti vatvā dve gāthā abhāsi
        jivhā tassa dvidhā hoti  uragasseva disampati
        yo jānaṃ pucchito pañhaṃ   aññathā naṃ viyākare.
        Sace hi saccaṃ bhaṇasi      hohi rāja yathā pure
        musā ce bhāsase rāja   bhiyyo pavisa cetiyāti.
Imā dve gāthā vatvā idānipi sakkā paṭipākatikaṃ kātunti
āha. Rājā tassa vacanaṃ anādiyanto tvaṃsi bhante kaniṭṭho
jeṭṭho korakalambakoti catutthaṃ musāvādaṃ katvā yāva kaṭito paṭhaviṃ

---------------------------------------------------------------------------------------------
page308.
Pāvisi. Atha naṃ brāhmaṇo sallakkhehi mahārājāti vatvā puna
dve gāthā abhāsi
        jivhā tassa na bhavati     macchasseva disampati
        yo jānaṃ pucchito pañhaṃ   aññathā naṃ viyākare.
        Sace hi saccaṃ bhaṇasi      hohi rāja yathā pure
        musā ce bhāsase rāja   bhiyyo pavisa cetiyāti.
     Tattha macchassevāti nibbattanibbattaṭṭhāne musāvādino macchassa
viya kathanasamatthā jivhā na hoti mūgova hotīti attho.
     So pañcamampi tvaṃsi bhante kaniṭṭho jeṭṭho korakalambakoti
musāvādaṃ katvā yāva nābhito paṭhaviṃ pāvisi. Atha naṃ brāhmaṇo
punapi sallakkhehi mahārājāti vatvā dve gāthā abhāsi
        thiyova tassa jāyanti     na pumā jāyare kule
        yo jānaṃ pucchito pañhaṃ   aññathā naṃ viyākare.
        Sace hi saccaṃ bhaṇasi      hohi rāja yathā pure
        musā ce bhāsase rāja   bhiyyo pavisa cetiyāti.
     Tattha thiyovāti nibbattanibbattaṭṭhāne musāvādissa dhītarova
jāyanti puttā na jāyantīti attho.
     Rājā anādayitvā chaṭṭhampi tatheva musāvādaṃ bhaṇitvā yāva
thanā paṭhaviṃ pāvisi. Punapi brāhmaṇo sallakkhehi mahārājāti
vatvā dve gāthā abhāsi

---------------------------------------------------------------------------------------------
page309.
        Puttā tassa na bhavanti   pakkamanti disodisaṃ
        yo jānaṃ pucchito pañhaṃ  aññathā naṃ viyākare.
        Sace hi saccaṃ bhaṇasi     hohi rāja yathā pure
        musā ce bhāsase rāja  bhiyyo pavisa cetiyāti.
     Tattha pakkamantīti sace musāvādissa puttā honti mātāpitūnaṃ
anūpakārā hutvā palāyantīti attho.
     So pāpamittasaṃsaggadosena tassa vacanaṃ anādayitvā sattamampi
tatheva musāvādaṃ akāsi. Athassa paṭhavī vivaraṃ adāsi. Avīcito
jālā uṭṭhahitvā gaṇhi. Imā dve gāthā sambuddhagāthā honti
        sa rājā isinā satto  antalikkhacaro pure
        pāvekkhi paṭhaviṃ pecco  hīnatto attapariyāyaṃ.
        Tasmā hi chandāgamanaṃ    nappasaṃsanti paṇḍitā
        aduṭṭhacitto bhāseyya   giraṃ saccūpasañhitanti.
     Tattha sa rājāti bhikkhave so cetiyo rājā pubbe antalikkhacaro
hutvā pacchā isinā abhisatto parihīnasabhāvo hutvā attapariyāyaṃ
attano kālapariyāyaṃ patvā paṭhaviṃ pāvisīti attho. Tasmāti
yasmā cetiyarājā chandādigamanena avīciparāyano jāto tasmā.
Aduṭṭhacittoti chandādīhi adūsitacitto hutvā saccameva bhāseyyāti.
     Mahājano cetiyarājā isiṃ akkositvā musāvādaṃ katvā avīciṃ
paviṭṭhoti bhayappatto ahosi. Rañño pañca puttā āgantvā
brāhmaṇassa pādesu patitvā amhākaṃ avassayo hohīti vadiṃsu.

---------------------------------------------------------------------------------------------
page310.
Brāhmaṇo tātā tumhākaṃ pitā dhammaṃ nāsetvā musāvādaṃ katvā
isiṃ akkositvā avīciṃ pavisanto dhammo nāmesa hato hanati
tumhehi na sakkā idha vasitunti vatvā tesu sabbajeṭṭhakaṃ ehi
tāta pācīnadvārena nikkhamitvā ujukameva gaccha gacchanto sabbasetaṃ
sattappatiṭṭhitaṃ hatthiratanaṃ passissasi tāya saññāya tattha nagaraṃ
māpetvā vasa taṃ nagaraṃ hatthipuraṃ nāma bhavissatīti āha.
Dutiyaṃ āmantetvā tāta dakkhiṇadvārena nikkhamitvā ujukameva
gaccha gacchanto sabbasetaṃ assaratanaṃ passissasi tāya saññāya
tattha nagaraṃ māpetvā vasa taṃ nagaraṃ assapuraṃ nāma bhavissatīti āha.
Tatiyaṃ āmantetvā tāta pacchimadvārena nikkhamitvā ujukameva gaccha
gacchanto kesarasīhaṃ passissasi tāya saññāya tattha nagaraṃ māpetvā
vasa taṃ nagaraṃ sīhapuraṃ nāma bhavissatīti āha. Catutthaṃ āmantetvā
tāta uttaradvārena nikkhamitvā ujukameva gaccha gacchanto sabbaratanamayaṃ
cakkapañjaraṃ passissasi tāya saññāya tattha nagaraṃ māpetvā
vasa taṃ nagaraṃ uttarapañjaraṃ nāma bhavissatīti āha. Pañcamaṃ
āmantetvā tāta tayā imasmiṃ ṭhāne vasituṃ na sakkā imasmiṃ
nagare mahāthūpaṃ katvā nikkhamitvā pacchimuttarāya disāya ujukameva
gaccha gacchanto dve pabbate aññamaññaṃ paharitvā daddhanti
saddaṃ karonte passissasi tāya saññāya tattha nagaraṃ māpetvā
vasa taṃ nagaraṃ daddhapuraṃ nāma bhavissatīti āha. Te pañcapi janā
tāya saññāya gantvā tasmiṃ tasmiṃ ṭhāne nagarāni māpetvā vasiṃsu.

---------------------------------------------------------------------------------------------
page311.
     Satthā imaṃ dhammadesanaṃ āharitvā na bhikkhave idāneva
pubbepi devadatto musāvādaṃ katvā paṭhaviṃ paviṭṭhoti vatvā jātakaṃ
samodhānesi tadā cetiyarājā devadatto ahosi kapilabrāhmaṇo
pana ahamevāti.
                  Cetiyarājajātakaṃ chaṭṭhamaṃ.
                       Indriyajātakaṃ
     yo indriyānanti idaṃ satthā jetavane viharanto purāṇa-
dutiyikapalobhanaṃ ārabbha kathesi.
     Sāvatthiyaṃ kireko kulaputto satthu dhammadesanaṃ sutvā na
sakkā agāramajjhe vasantena ekantaparipuṇṇaṃ ekantaparisuddhaṃ
brahmacariyaṃ carituṃ niyyānike sāsane pabbajitvā dukkhassantaṃ
karissāmīti ghare vibhavaṃ puttadārassa niyyādetvā satthāraṃ pabbajjaṃ
yāci. Satthāpissa pabbajjaṃ dāpeti. Tassa ācariyaupajjhāyehi
saddhiṃ piṇḍāya carito navakattā ceva bhikkhūnaṃ bahubhāvena ca
kulaghare vā āsanasālāya vā āsanaṃ na pāpuṇāti. Saṅghanavaka-
koṭiyaṃ pīṭhakaṃ vā phalakaṃ vā pāpuṇāti. Āhāropi uḷukapiṭṭhena
ghaṭṭitabhinnapiṭṭhakañjikaṃ vā yāgu vā pūtisukkhakhajjakaṃ vā jhāmasukkhakuro
vā pāpuṇāti yāpanappamāṇaṃ na hoti. So attanā laddhaṃ
gahetvā purāṇadutiyikāya santikaṃ gacchati. Athassa sā pattaṃ
gahetvā vanditvā pattato bhattaṃ nīharitvā susampāditāni

---------------------------------------------------------------------------------------------
page312.
Yāgubhattasūpabyañjanāni deti. Mahallako rasataṇhāya bajjhitvā
purāṇadutiyikaṃ jahituṃ na sakkoti. Sā cintesi baddho nu kho
noti vīmaṃsissāmi nanti. Athekadivasaṃ janapadamanussaṃ setamattikāya
nahāpetvā gehe nisīdāpetvā aññepissa katipaye parivāramanusse
āṇāpetvā thokaṃ thokaṃ pānabhojanaṃ dāpesi. Te khādantā
bhuñjantā nisīdiṃsu. Te gehadvāre cakkesu goṇe bandhāpetvā
ekaṃ sakaṭaṃ ṭhapāpesi sayaṃ pana piṭṭhigabbhe nisīditvā pūve
paci. Atha mahallako āgantvā dvāre aṭṭhāsi. Taṃ disvā
eko mahallakapuriso ayye eko thero dvāre ṭhitoti āha.
Vanditvā aticchāpehīti. So aticchatha bhanteti punappunaṃ kathetvā
taṃ agacchantaṃ disvā ayye thero na gacchatīti āha.
Sā gantvā sāṇiṃ ukkhipitvā oloketvā ambho amhākaṃ
dārakapitāti vatvā nikkhamitvā vanditvā pattaṃ gahetvā gehaṃ
pavesetvā bhojetvā bhojanapariyosāne vanditvā tumhe idheva
parinibbāyitha mayaṃ ettakaṃ kālaṃ aññaṃ kulaṃ na gaṇhimhā assāmike
pana ghare gharāvāso na saṇṭhāti mayaṃ aññaṃ kulaṃ gaṇhāma dūrajanapadaṃ
gacchissāma tumhe appamattā hotha sace me doso atthi
khamathāti āha. Mahallakassa hadayaṃ phālakālo viya ahosi. Atha
naṃ  ahaṃ taṃ jahituṃ na sakkomi mā gaccha vibbhamissāmi
asukaṭṭhāne me sāṭakaṃ pesehi pattacīvaraṃ paṭicchāpetvā āgacchis-
sāmīti āha. Sā sādhūti sampaṭicchi. Mahallako vihāraṃ

---------------------------------------------------------------------------------------------
page313.
Gantvā ācariyupajjhāye pattacīvaraṃ paṭicchāpento kasmā āvuso
evaṃ karosīti vutte purāṇadutiyikaṃ jahituṃ na sakkomi
vibbhamissāmīti āha. Atha naṃ te anicchantaññeva satthu santikaṃ
netvā kiṃ bhikkhave imaṃ anicchantaññeva ānayitthāti vutte
bhante ayaṃ ukkaṇṭhitvā vibbhamitukāmoti vadiṃsu. Atha naṃ satthā
saccaṃ kira tvaṃ ukkaṇṭhitosīti pucchitvā saccaṃ bhanteti ko
taṃ ukkaṇṭhāpetīti purāṇadutiyikā bhanteti vutte bhikkhu na
idāneva sā itthī tuyhaṃ anatthakārikā pubbepi tvaṃ etaṃ nissāya
catūhi jhānehi parihīno mahādukkhaṃ patvā maṃ nissāya tamhā
dukkhā muñcitvā naṭṭhaṃ jhānaṃ paṭilabhatīti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto tassa
purohitaṃ paṭicca tassā brāhmaṇiyā kucchismiṃ nibbatti. Jātadivase
cassa sakalanagare āvudhāni pajjaliṃsu. Tenassa jotipāloti nāmaṃ
kariṃsu. So vayappatto takkasilāyaṃ sabbasippāni uggaṇhitvā
rañño sippaṃ dassetvā issariyaṃ pahāya kiñci ajānāpetvā
aggadvārena nikkhamitvā araññaṃ pavisitvā sakkadattiye
kapiṭṭhaassame isipabbajjaṃ pabbajitvā jhānābhiññā nibbattesi. Taṃ
tattha vasantaṃ anekāni isisatāni parivāresuṃ. Mahāsamāgamo ahosi
satta antevāsikā jeṭṭhakā ahesuṃ tesaṃ sālissaro nāma isi
kapiṭṭhaassamā nikkhamitvā suraṭṭhajanapade sātodakāya nāma nadiyā

---------------------------------------------------------------------------------------------
page314.
Tīre anekasahassaisiparivāro vasi. Meṇḍissaro nāma isi
pajotakarañño vijite kalambamūlakaṃ nāma nigamaṃ nissāya anekasahassa-
isiparivāro vasi. Pabbato nāma isi ekaṃ aṭavijanapadaṃ nissāya
anekasahassaisiparivāro vasi. Kāḷadevilo nāma isi avantikaraṭṭhe
dakkhiṇāpathe ekaṃ ghanaselaṃ nissāya anekasahassaisiparivāro vasi.
Kisavaccho nāma isi ekakova daṇḍakīrañño kumbhavatiṃ nāma nagaraṃ
nissāya uyyāne vasi. Anusissatāpaso pana bodhisattassa upaṭṭhāko
santike vasi. Nārado nāma isi kāḷadevilassa kaniṭṭho majjhimap-
padese araññe añjanagirimhi pabbatajālantare ekakova ekasmiṃ
guhāleṇe vasi. Añjanagirino pana avidūre eko ākiṇṇamanusso
nigamo atthi. Tesaṃ antare mahatī nadī taṃ bahū manussā osaranti.
Uttamarūpadharā vaṇṇadāsiyo purise palobhayamānā tassā nadiyā
tīre nisīdanti. Nāradatāpaso tāsu ekaṃ disvā paṭibaddhacitto
hutvā jhānaṃ antaradhāpetvā nirāhāro parisussanto kilesavasaṅgato
sattāhaṃ nipajji. Athassa bhātā kāḷadevilo āvajjento taṃ kāraṇaṃ
ñatvā ākāsenāgantvā leṇaṃ pāvisi. Nārado taṃ disvā
kasmā bhavaṃ āgatosīti āha. Bhavaṃ aphāsuko taṃ bhavantaṃ paṭijaggituṃ
āgatosmīti. Atha naṃ so avatthukaṃ bhavaṃ kathesi alikaṃ tucchaṃ
kathesīti musāvādena niggaṇhi. So na taṃ pahātuṃ vaṭṭatīti
sālissaraṃ ānesi meṇḍissaraṃ ānesi pabbatissaraṃ ānesi.
Itaro te musāvādena niggaṇhi. Kāḷadevilo sarabhaṅgasatthāraṃ

---------------------------------------------------------------------------------------------
page315.
Ānessāmīti ākāsena gantvā taṃ ānesi. So āgantvā taṃ
disvā indriyavasaṃ gatoti ñatvā kaccisi nārada indriyānaṃ vasaṃ
gatoti pucchi. Itarena kathaṃ sutvāva uṭṭhāya vanditvā āma
ācariyāti vutte nārada indriyavasaṃ gatā nāma imasmiṃ attabhāve
sussantā dukkhaṃ anubhavitvā dutiyattabhāve niraye nibbattantīti vatvā
paṭhamaṃ gāthamāha
        yo indriyānaṃ kāmena   vasaṃ nārada gacchati
        so pariccajjubho loke   jīvanteva visussatīti.
     Tattha yo indriyānanti nārada yo puriso rūpādīsu subhākāraṃ
gahetvā kilesakāmavasena channaṃ indriyānaṃ vasaṃ gacchati. Pariccajjubhoti
so puriso manussalokañca devalokañcāti ubho loke pariccajitvā
nirayādīsu nibbattatīti attho. Jīvanteva visussatīti jīvantoyeva
attanā icchitaṃ kilesavatthuṃ alabhanto sokena visussati mahādukkhaṃ
pāpuṇāti.
     Taṃ sutvā nārado ācariya kāmasevanaṃ nāma sukhaṃ evarūpaṃ
sukhaṃ kiṃ sandhāya dukkhanti vadasīti pucchi. Athassa sarabhaṅgo tenahi
suṇāhīti dutiyaṃ gāthamāha
        sukhassānantaraṃ dukkhaṃ    dukkhassānantaraṃ sukhaṃ
        sosi patto sukhadukkhaṃ   pāṭikaṅkha varaṃ sukhanti.
     Tattha sukhassānantaranti kāmasukhassa anantaraṃ nirayadukkhaṃ.
Dukkhassāti sīlarakkhaṇadukkhassa anantaraṃ dibbamānusakasukhañceva

---------------------------------------------------------------------------------------------
page316.
Nibbānasukhañca. Idaṃ vuttaṃ hoti nārada ime sattā kāmasevana-
samayena kālaṃ karitvā ekantadukkhe niraye nibbattanti. Sīlaṃ
rakkhantā vipassanāya kammaṃ karontā ca pana kilamanti te dukkhena
sīlaṃ rakkhitvā sīlaphalena vuttappakāraṃ sukhaṃ paṭilabhanti idaṃ sandhāyāhaṃ
evaṃ vadāmīti. Sosi pattoti so tvaṃ nārada idāni jhānasukhaṃ
nāsetvā tato sukhā mahantaṃ kāmanissitaṃ cetasikadukkhaṃ patto.
Pāṭikaṅkhāti idaṃ kilesadukkhaṃ chaḍḍetvā puna tadeva varaṃ uttamaṃ
jhānasukhaṃ iccha patthehīti.
     Nārado idaṃ ācariya dukkhaṃ nāhantaṃ adhivāsetuṃ sakkomīti
āha. Atha naṃ mahāsatto nārada dukkhaṃ nāma uppannaṃ adhivāse-
tabbamevāti vatvā tatiyaṃ gāthamāha
        kicchakāle kicchasaho   so kicchaṃ nātivattati
        sa kicchantaṃ sukhaṃ dhīro   yogaṃ samadhigacchatīti.
     Tattha nātivattatīti nānuvattati ayameva vā pāṭho. Idaṃ
vuttaṃ hoti nārada yo kāyikacetasikadukkhasaṅkhātassa kicchassa uppanna-
kāle appamatto tassa kicchassa haraṇupāyaṃ karonto kicchasaho
hutvā taṃ kicchaṃ na anuvattati tassa vase avattitvā tehi tehi
upāyehi taṃ kicchaṃ abhibhavati vināseti sa dhīro kicchassa antimasaṅkhātaṃ
nirāmisaṃ sukhaṃ adhigacchati taṃ vā kicchantaṃ yogasukhaṃ adhigacchati akilamanto
pāpuṇātīti.
     So ācariya kāmasukhaṃ nāma  uttamasukhaṃ na taṃ jahituṃ sakkomīti

---------------------------------------------------------------------------------------------
page317.
Āha. Atha naṃ mahāsatto nārada dhammo nāma na kenaci
kāraṇena nāsetabboti vatvā catutthaṃ gāthamāha
        na heva kāmānaṃ kāmā   nānatthā natthakāraṇā
        na katañca niraṃkatvā      dhammā cavitumarahasīti.
     Tattha kāmānaṃ kāmāti kāmānaṃ kāmā vatthukāmānaṃ patthanāyāti
attho. Nānatthā natthakāraṇāti na anatthato na atthakāraṇā. Na
katañca niraṃkatvāti katañca nipphāditaṃ jhānaṃ niraṃkatvā. Idaṃ vuttaṃ
hoti nārada na heva vatthukāmapatthanāya dhammā cavitumarahasi ekasmiṃ
anatthe uppanne taṃ paṭihanitukāmo nānatthā natthenapi kāraṇabhūtena
dhammā cavitumarahasi. Asuko nāma me attho uppajjissatīti
evaṃ atthakāraṇā pana dhammā cavitumarahasi kataṃ puna nipphādituṃ
jhānasukhaṃ niraṃkatvāpi nāsetvā neva dhammā cavitumarahasīti.
     Evaṃ sarabhaṅgena catūhi gāthāhi dhamme desite kāḷadevilo
attano kaniṭṭhaṃ ovadanto pañcamaṃ gāthamāha
        dakkhaṃ gahapataṃ sādhu       saṃvibhajjañca bhojanaṃ
        ahāso atthalābhesu     atthabyāpatti abyathoti.
     Tattha dakkhaṃ gahapatanti nārada gharāvāsaṃ vasantānaṃ gahapatīnaṃ
bhoguppādanatthāya anālasyachekaṃ kusalabhāvasaṅkhātaṃ dukkhaṃ nāma sādhu
dakkhabhāvo laddhako. Saṃvibhajjañca bhojananti dukkhena uppāditabhogānaṃ
dhammikasamaṇabrāhmaṇehi saṃvibhajitvā paribhogakāraṇaṃ dutiyaṃ sādhu.
Ahāso atthalābhesūti mahante issariye uppanne pamādavasena

---------------------------------------------------------------------------------------------
page318.
Ahāso anubbilāviggataṃ tatiyaṃ sādhu. Atthabyāpattīti yadā
pana attano atthabyāpatti yasavināso hoti tadā abyatho
akilamanaṃ catutthaṃ sādhu tasmā tvaṃ nārada jhānaṃ me antarahitanti
mā soci sace indriyānaṃ vasaṃ nāgamissasi naṭṭhampi te jhānaṃ
puna pākatikameva bhavissatīti.
     Taṃ puna kāḷadevilena nāradassa ovaditabhāvaṃ ñatvā satthā
abhisambuddho hutvā chaṭṭhaṃ gāthamāha
        ettāva tesaṃ paṇḍiccaṃ  asito devilo bravi
        nayito kiñci pāpiyo    yo indriyānaṃ vasaṃ vajeti.
     Tassattho bhikkhave ettakaṃ etaṃ paṇḍiccaṃ soyaṃ devilo
abravi yo pana kilesavasena indriyānaṃ vasaṃ vajeti ito añño
pāpiyo natthīti.
     Atha naṃ sarabhaṅgo āmantetvā nārada idaṃ tāva suṇohi
paṭhamameva kattabbayuttakaṃ yo na karoti so araññaṃ paviṭṭhamāṇavako
viya socati paridevatīti vatvā atītaṃ āhari
     atīte ekasmiṃ kāsīnigame eko brāhmaṇamāṇavo abhirūpo
ahosi thāmasampanno nāgabalo. So cintesi kimme kasikammādīni
katvā mātāpitupaṭṭhehi kiṃ puttadārena kiṃ dānādipuññehi
katehi kiñci aposetvā kiñci puññaṃ akatvā araññaṃ pavisitvā
mige māretvā attānameva posessāmīti so pañcāvudhasannaddho
himavantaṃ gantvā nānāmige vadhitvā khādanto antohimavante vidhiniyā

---------------------------------------------------------------------------------------------
page319.
Nāma nadiyā tīre giriparikkhittaṃ mahantaṃ pabbatajālaṃ patvā tattha
mige vadhitvā aṅgāre pakkamaṃsaṃ khādanto vāsaṃ kappesi. So
cintesi ahaṃ sadā thāmasampanno nāma na bhavissāmi dubbalakāle
araññe carituṃ nāsakkhissāmi idāneva nānāvaṇṇe mige pabbatajālaṃ
pavesetvā dvāraṃ yojetvā araññaṃ anāhiṇḍantova yathāruciyā
migaṃ vadhitvā khādissāmīti. So tathā akāsi. Athassa kāle
atikkante taṃ kammaṃ matthakaṃ pattaṃ diṭṭhadhammavedanīyaṃ jātaṃ attano
hatthapādehi na labhi gantuṃ aparāparaṃ parivattetuṃ nāsakkhi neva
kiñci khādanīyaṃ bhojanīyaṃ na pānīyaṃ pivi sarīraṃ milāyi manussapeto
ahosi gimhakāle paṭhavī viya sarīraṃ bhijjitvā rājiyo dassesi.
So durūpo dussaṇṭhito mahādukkhaṃ anubhavi. Evaṃ addhāne gate
sīviraṭṭhe sīvirājā nāma araññe aṅgārapakkamaṃsaṃ khādissāmīti
amaccānaṃ rajjaṃ niyyādetvā pañcāvudhasannaddho araññaṃ pavisitvā
mige vadhitvā maṃsaṃ khādanto anupubbena taṃ padesaṃ patvā taṃ purisaṃ
disvā bhīto satiṃ upaṭṭhapetvā kosi tvaṃ ambho purisāti pucchi.
Sāmi manussapeto ahaṃ attano katakammassa phalaṃ anubhavāmi tvaṃ
pana kosīti. Sīvirājāhamasmīti. Atha kasmā idhāgatosīti.
Migamaṃsaṃ khādanatthāyāti. Athassa so ahampi mahārāja imināva
kāraṇenāgantvā manussapeto jātoti sabbaṃ vitthārena kathetvā
attano dukkhitabhāvaṃ rañño ācikkhanto sesagāthā abhāsi

---------------------------------------------------------------------------------------------
page320.
        Amittānaṃva hatthatthaṃ     sīvi pappoti māmiva
        kammaṃ vijjañca dakkheyyaṃ  vivāhaṃ sīlamaddavaṃ
        eteva yase hāpetvā nibbatto sehi kammehi.
        Sohaṃ sahassajīnova      abandhu aparāyano
        ariyadhammā atikkanto   yathā peto tathevahaṃ.
        Sukhakāme dukkhāpetvā  āpannosmi padaṃ imaṃ
        yohaṃ sukhaṃ nādhigacchāmi   ṭhito bhāṇumakāsivāti.
     Tattha amittānaṃva hatthatthanti amittānaṃ hatthe atthaṃ vināsaṃ
viya. Sīvīti rājānaṃ ālapati. Pappoti māmivāti mādiso
pāpakamme pāpuṇāti attanova kammena vināsaṃ pāpuṇātīti vuttaṃ
hoti. Kammanti kasikammādibhedaṃ ājīvasādhakaṃ kiccaṃ. Vijjanti
nānappakārakaṃ hatthisippādikaṃ sippaṃ. Dakkheyyanti nānappakārena
bhoguppādanena kosallaṃ. Vivāhanti āvāhavivāhasambaddhaṃ. Sīlamaddavanti
pañcavidhasīlañceva muduvacanahitakāmapāpanīvāraṇakalyāṇamittatā ca so
hi idha maddavoti adhippeto. Eteva yase hāpetvāti ete
ettake yasadāyakadhamme hāpetvā. Nibbatto sehi kammehīti
attano kammehi nibbatto. Idaṃ vuttaṃ hoti ahaṃ mahārāja
imasmiṃ loke issariyadāyakaṃ kattabbayuttakaṃ kammaṃ akatvā sippaṃ
asikkhitvā upāyena bhoge anuppādetvā āvāhavivāhaṃ akatvā
sīlaṃ arakkhitvā maṃ akiccaṃ karontaṃ nīvāraṇasamatthe kalyāṇamitte
abhajitvā ime ettake yasadāyakattā yaseti saṅkhyaṃ gate

---------------------------------------------------------------------------------------------
page321.
Lokappavattidhamme avahāpetvā chaḍḍetvā imaṃ araññaṃ pavisitvā
sayaṃ katehi pāpakammehi idāni manussapeto hutvā nibbattosmīti.
Sahassajīnovāti sahassajinapuriso viyāti attho. Sacāhaṃ sammā-
paṭipajjitvā bhoge uppādeyyaṃ tehi anekasahassehi bhogehi jīnotipi
attho. Aparāyanoti asaraṇo nippatīti attho. Ariyadhammāti
sappurisadhammato. Yathā petoti yathā mato peto hutvā uppajjeyya
jīvamānoyeva tathā manussapeto jātosmīti attho. Sukhakāme
dukkhāpetvāti sukhakāme satte dukkhāpetvā. Sukhakāmotipi pāṭho.
Sayaṃ sukhakāmo paraṃ dukkhāpetvāti attho. Āpannosmi padaṃ
imanti imaṃ evarūpaṃ koṭṭhāsaṃ pattosmi pathantipi pāṭho.
Idaṃ dukkhassa pathabhūtaṃ attabhāvaṃ pattosmīti attho. Ṭhito
bhāṇumakāsivāti bhāṇumā vuccati aggi vītacchitaṅgārehi samantā
parikiṇṇo viya sarīre uṭṭhitena mahāḍāhena ḍahanto kāyikacetasikasukhaṃ
na vindāmīti vadati.
     Evañca pana vatvā ahaṃ mahārāja sukhakāmo paraṃ dukkhāpetvā
diṭṭheva dhamme manussapetosmi tasmā tvaṃ pāpakammaṃ mā kari
attano nagaraṃ gantvā dānādīni puññāni karohīti āha.
Rājā tathā katvā saggapadaṃ pūresi.
     Sarabhaṅgasatthā imaṃ kāraṇaṃ āharitvā tāpasaṃ saññāpesi.
So tassa kathāya saṃvegaṃ paṭilabhitvā taṃ vanditvā khamāpetvā

---------------------------------------------------------------------------------------------
page322.
Kasiṇaparikammaṃ katvā naṭṭhajjhānaṃ paṭipākatikaṃ akāsi. Sarabhaṅgo
tassa tattha vasituṃ adatvā ādāya attano assamaṃ gato.
     Satthā imaṃ dhammadesanaṃ āharitvā saccāni pakāsetvā
jātakaṃ samodhānesi saccapariyosāne ukkaṇṭhitabhikkhu sotāpattiphale
patiṭṭhahi. Tadā nārado ukkaṇṭhitabhikkhu ahosi sālissaro
sārīputto meṇḍissaro kassapo pabbato anuruddho kāḷadevilo
kaccāyano anusisso ānando kisavaccho moggallāno sarabhaṅgo
pana ahamevāti.
                   Indriyajātakaṃ sattamaṃ.
                       Ādittajātakaṃ
     ādittasminti idaṃ satthā jetavane viharanto asadisadānaṃ ārabbha
kathesi. Asadisadānaṃ mahāgovindasuttavaṇṇanāto vitthāretvā kathetabbaṃ.
     Tassa pana dinnadivasato dutiyadivase dhammasabhāyaṃ kathaṃ samuṭṭhāpesuṃ
āvuso kosalarājā vicinitvā varakkhettaṃ ñatvā buddhappamukhassa
ariyasaṅghassa mahādānaṃ adāsīti. Satthā āgantvā kāya nuttha
bhikkhave etarahi kathāya sannisinnāti pucchitvā imāya nāmāti
vutte anacchariyaṃ bhikkhave rañño vicinitvā anuttare puññakkhette
dānapatiṭṭhāpanaṃ porāṇakapaṇḍitā vicinitvāva mahādānaṃ adaṃsūti
vatvā atītaṃ āhari

---------------------------------------------------------------------------------------------
page323.
     Atīte sīviraṭṭhe bheruvanagare bheruvamahārājā nāma dasa rājadhamme
akopetvā catūhi saṅgahavatthūhi mahājanaṃ saṅgaṇhanto mahājanassa
mātāpituṭṭhāne ṭhatvā kapaṇakavaṇibbakayācakānaṃ mahādānaṃ pavattesi.
Tassa samuddavijayā nāma aggamahesī ahosi paṇḍitā ñāṇasampannā.
So ekadivasaṃ dānaggaṃ olokento mayhaṃ dānaṃ dussīlā lolasattā
bhuñjanti taṃ maṃ na hāseti ahaṃ kho pana sīlavantānaṃ agga-
dakkhiṇeyyānaṃ paccekabuddhānaṃ dātukāmo te ca himavantappadese vasanti
ko nu kho te nimantetvā ānessati kaṃ pesessāmīti cintetvā
tamatthaṃ deviyā ārocesi. Atha naṃ sā āha mahārāja mā
cintayittha amhākaṃ dātabbadānabalena sīlabalena saccabalena pupphāni
pesetvā paccekabuddhe nimantetvā tesaṃ āgatakāle sabbaṃ parikkhāra-
sampannaṃ dānaṃ dassāmāti. Rājā sādhūti sampaṭicchitvā sakala-
nagaravāsino sīlaṃ samādiyantūti bheriñcārāpetvā sayampi saparijano
uposathaṅgāni adhiṭṭhāya mahādānaṃ pavattetvā sumanapupphapuṇṇaṃ
suvaṇṇasamuggaṃ gāhāpetvā pāsādā oruyha rājaṅgaṇe ṭhatvā
pañcaṅgāni paṭhaviyaṃ patiṭṭhāpetvā pācīnadisābhimukho vanditvā
pācīnadisāya arahante vandāma sace amhākaṃ koci guṇo atthi amhesu
anukampaṃ katvā amhākaṃ bhikkhaṃ gaṇhathāti vatvā satta pupphamuṭṭhiyo
khipi. Pācīnadisāya paccekabuddhānaṃ abhāvā punadivase nāgamiṃsu.
Dutiyadivase dakkhiṇadisaṃ namassi tatopi nāgatā. Tatiyadivase
pacchimadisaṃ namassi tatopi nāgatā. Catutthadivase uttaradisaṃ

---------------------------------------------------------------------------------------------
page324.
Namassi. Namassitvā ca pana uttarahimavantappadesavāsino paccekabuddhā
amhākaṃ bhikkhaṃ gaṇhantūti satta pupphamuṭṭhiyo vissajjesi. Pupphāni
gantvā nandamūlakapabbhāre pañcannaṃ paccekabuddhasatānaṃ upari patiṃsu.
Te āvajjamānā raññā attano nimantitabhāvaṃ ñatvā punadivase
satta paccekabuddhe āmantetvā mārisā rājā vo nimanteti
tassa saṅgahaṃ karothāti vadiṃsu. Te paccekabuddhā ākāsenāgantvā
rājadvāre otariṃsu. Te disvā rājā somanassajāto vanditvā
pāsādaṃ āropetvā mahantaṃ sakkāraṃ katvā dānaṃ datvā bhatta-
kiccapariyosāne punadivasatthāya punadivasatthāyāti evaṃ cha divase
nimantetvā sattame divase sabbaparikkhāradānaṃ sajjetvā satta-
ratanakhacitāni mañcapīṭhāni paññāpetvā ticīvarādike sabbe samaṇa-
paribhoge sattannaṃ paccekabuddhānaṃ santike ṭhapetvā ime sabbaparikkhāre
tumhākaṃ demāti vanditvā tesaṃ bhattakiccapariyosāne rājā ca
devī ca ubhopi namassamānā aṭṭhaṃsu. Atha nesaṃ anumodanaṃ karonto
saṅghatthero dve gāthā abhāsi
          ādittasmiṃ agārasmiṃ   yiṃ nīharati bhājanaṃ
          taṃ tassa hoti atthāya  no ca yaṃ tattha ḍayhati.
          Evaṃ ādipito loko  jarāya maraṇena ca
          nīharetheva dānena    dinnaṃ hoti sunībhatanti.
     Tattha ādittasminti taṃkhaṇe pajjalite. Bhājananti yaṃkiñci
upakaraṇaṃ. No ca yaṃ tatthāti yaṃ pana tattha ḍayhati antamaso

---------------------------------------------------------------------------------------------
page325.
Tiṇasaṇṭhāropi sabbaṃ tassa anūpakaraṇameva hoti. Jarāya maraṇena
cāti desanāsīsametaṃ. Atthato panesa ekādasahi aggīhi ādipito
nāma. Nīharethevāti tato ekādasahi aggīhi pajjalitā lokā
dasavidhaṃ dānavatthubhedaṃ taṃtaṃ parikkhāradānaṃ cetanāya nikaḍḍhateva.
Dinnaṃ nāma appaṃ vā bahuṃ vā yaṃ dinnaṃ tadeva sunībhataṃ nāma
hotīti.
     Evaṃ saṅghatthero anumodanaṃ katvā appamatto hohi mahārājāti
rañño ovādaṃ datvā ākāse uppatitvā pāsādakaṇṇikaṃ dvidhā
katvā gantvā nandamūlakapabbhāreyeva otari. Tassa dinnaparikkhāropi
teneva saddhiṃ uppatitvā pabbhāreyeva otari. Rañño ca deviyā
ca sakalasarīraṃ pitiyā puṇṇaṃ ahosi. Evaṃ tasmiṃ gate avasesāpi
                yo dhammaladdhassa dadāti dānaṃ
                uṭṭhānaviriyādhigatassa jantu
                atikkamma so vetaraṇiṃ yamassa
                dibbāni ṭhānāni upeti macco.
                Dānañca yuddhañca samānamāhu
                appāpi santā bahuke jinanti
                appampi ce saddahāno dadāti
                teneva so hoti sukhī parattha.

---------------------------------------------------------------------------------------------
page326.
                Viceyya dānaṃ sugatappasaṭṭhaṃ
                ye dakkhiṇeyyā idha jīvaloke
                etesu dinnāni mahapphalāni
                bījāni vuttāni yathā sukhette.
                Yo pāṇabhūtāni aheṭhayanto
                parūpavādā na karoti pāpaṃ
                bhīruṃ pasaṃsanti na hi tattha sūraṃ
                bhayā hi santo na karonti pāpaṃ.
        Hīnena brahmacariyena   khattiye upapajjati
        majjhimena ca devattaṃ   uttamena visujjhati.
                Addhā hi dānaṃ bahudhā pasaṭṭhaṃ
                dānā ca kho dhammapadaṃva seyyo
                pubbeva hi pubbatareva santo
                nibbānamevajjhagamuṃ sapaññāti
evamekekāya gāthāya anumodanaṃ katvā tatheva agamaṃsu saddhiṃ parikkhārehi.
     Tattha dhammaladdhassāti khīṇāsavaṃ ādiṃ katvā yāva sukkha-
vipassakayogāvacaro puggalo dhammassa laddhattā dhammaladdho nāma.
Sveva uṭṭhānaviriyena tassa dhammassa adhigatattā uṭṭhānaviriyādhigato
nāma. Tassa puggalassa yo jantu dadāti dānanti attho.
Dhammena laddhassa uṭṭhānasaṅkhātena viriyena adhigatassa deyyadhammassa
aggaṃ gahetvā yo jantu sīlavantesu dānaṃ dadātipi attho.

---------------------------------------------------------------------------------------------
page327.
Upayogatthe vā sāmivacanaṃ katvā cettha attho veditabbo.
Vetaraṇinti desanāsīsametaṃ. Aṭṭha mahāniraye soḷasañca ussude
atikkamitvāti attho. Dibbāni ṭhānāni upetīti devaloke
uppajjati. Samānamāhūti sadisaṃ vadanti. Khayabhīrukassa hi dānaṃ
natthi bhayabhīrukassa yuddhaṃ natthi jīvite ālayaṃ vijahitvā yujjhantova
yujjhituṃ sakkoti bhogesu ālayaṃ vijahitvāva dāyako dātuṃ sakkoti
teneva taṃ ubhayaṃ samānanti vadanti. Appāpi santāti thokāpi
samānā pariccattajīvitā bahuke jinanti evameva appāpi muñcana-
cetanā bahumpi maccheracittalobhādikilesaggahaṇaṃ jināti. Appampi
ceti thokampi ce deyyadhammaṃ kammañca phalañca saddahanto deti.
Teneva soti tena parittadeyyavatthukena parittakenapi cāgena parattha
sukhī hoti mahārājāti. Viceyya dānanti dakkhiṇañca dakkhiṇeyyañaca
vicinitvā dinnaṃ dānaṃ. Tattha yaṃ vā taṃ vā adatvā aggaṃ
paṇītaṃ deyyadhammaṃ vicinitvā dadanto dakkhiṇaṃpi vicināti nāma.
Yesaṃ tesaṃ vā adatvā sīlādiguṇasampannepi vicinitvā tesaṃ dadanto
dakkhiṇeyyaṃ vicināti nāma. Sugatappasaṭṭhanti evarūpaṃ dānaṃ buddhehipi
pasaṭṭhaṃ. Tattha dakkhiṇeyyavicinataṃ dassetuṃ ye dakkhiṇeyyāti
ādi vuttaṃ. Tattha dakkhiṇeyyāti dakkhiṇāya anucchavikā buddhādayo.
Pāṇabhūtānīti pāṇasaṅkhātāni bhūtāni. Aheṭhayantoti kāruññena
aviheṭhayanto caramāno. Parūpavādāti parūpavādabhayena pāpaṃ na
karoti. Bhīrunti upavādabhīrukaṃ. Na hi tattha sūranta yo pana

---------------------------------------------------------------------------------------------
page328.
Ayonisomanasikārena tasmiṃ upavāde sūro hoti taṃ paṇḍitā nappasaṃsanti.
Bhayā hīti upavādabhayena hi paṇḍitā pāpaṃ na karonti. Hīnena
brahmacariyenāti bāhiratitthāyatane tāva methunaviratisīlamattakaṃ hīnaṃ
brahmacariyaṃ nāma tena khattiyakule upapajjati. Jhānassa upacāramattaṃ
majjhimaṃ tena devaloke uppajjati. Aṭṭha samāpattiyo uttamaṃ
tena brahmaloke upapajjanto visujjhati nāma. Sāsane pana
sīlavantasseva etaṃ devanikāyaṃ paṇidhāya brahmacariyaṃ hīnaṃ nāma
parisuddhasīlasseva samāpattinibbattanaṃ majjhimaṃ nāma .  parisuddhasīle
ṭhatvā vipassanaṃ vaḍḍhetvā arahattuppatti uttamaṃ nāma. Osāna-
gāthāya ayamattho mahārāja kiñcāpi ekaṃseneva dānaṃ bahudhā
pasaṭṭhaṃ vaṇṇitaṃ dānā pana samathavipassanāsaṅkhātaṃ nibbānasaṅkhātañca
dhammakoṭṭhāsabhūtaṃ dhammapadameva uttaritaraṃ. Kiṃkāraṇā. Pubbe
hi imasmiṃ kappe kassapadasabalādayo pubbatareva vessabhūdasabalādayo
santo sappurisā sapaññā samathavipassanaṃ bhāvetvā nibbānameva
ajjhagamuṃ adhigatāti.
     Evaṃ satta paccekabuddhā anumodanāya rañño amatamahānibbānaṃ
vaṇṇetvā rājānaṃ appamādena ovaditvā vuttanayeneva attano
vasanaṭṭhānameva gatā. Rājāpi saddhiṃ aggamahesiyā yāvajīvaṃ
dānaṃ datvā tato cavitvā saggapadaṃ pūresi.
     Satthā imaṃ dhammadesanaṃ āharitvā evaṃ pubbepi paṇḍitā
viceyyadānaṃ adaṃsūti vatvā jātakaṃ samodhānesi tadā

---------------------------------------------------------------------------------------------
page329.
Paccekabuddhā parinibbāyiṃsu samuddavijayā rāhulamātā ahosi bheruvarājā
ahamevāti.
                   Ādittajātakaṃ aṭṭhamaṃ.
                       Aṭṭhānajātakaṃ
     gaṅgā kumudinīti idaṃ satthā jetavane viharanto ekaṃ ukkaṇṭhita-
bhikkhuṃ ārabbha kathesi.
     Taṃ bhikkhuṃ satthā saccaṃ kira tvaṃ bhikkhu ukkaṇṭhitosīti
pucchitvā saccaṃ bhanteti kiṃkāraṇāti kilesavasenāti bhikkhu
mātugāmo nāma akataññū mittadubbhī avissāsaniyo atīte paṇḍitā
devasikaṃ sahassaṃ dentāpi mātugāmaṃ tosetuṃ nāsakkhiṃsu sā eka-
divasamattaṃ sahassaṃ alabhitvāva te gīvāyaṃ gāhāpetvā nīharāpesi
evaṃ akataññū mātugāmo mā tassa kāraṇākilesavasaṃ gacchāti
vatvā atītaṃ āhari
     atīte bārāṇasiyaṃ brahmadatte rajjaṃ kārente tassa ca
putto brahmadattakumāro bārāṇasīseṭṭhino ca putto mahādhanakumāro
nāma te sahapaṃsukīḷikasahāyā ahesuṃ ekācariyakuleyeva sippaṃ
uggaṇhiṃsu. Kumāro pitu accayena rajje patiṭaṭhāsi. Seṭṭhiputto
tassa santikeyeva ahosi. Bārāṇasiyañca ekā nagarasobhinī
vaṇṇadāsī abhirūpā ahosi sobhaggappattā. Seṭṭhiputto devasikaṃ
sahassaṃ datvā niccakāle tāyeva saddhiṃ abhiramanto pitu accayena

---------------------------------------------------------------------------------------------
page330.
Seṭṭhiṭṭhānaṃ labhitvāpi taṃ na vijahati tatheva devasikaṃ sahassaṃ datvā
abhirami. Seṭṭhiputto divasassa tayo vāre rājupaṭṭhānaṃ gacchati.
Athassa ekadivasaṃ sāyaṃ rājupaṭṭhānaṃ gatassa raññā saddhiṃ sallapantasseva
suriyo aṭṭhaṅgamito andhakāraṃ jātaṃ. So rājakulā nikkhamitvā
idāni gehaṃ gantvā āgamanavelā natthi nagarasobhiniyāyeva gehaṃ
gamissāmīti upaṭṭhāke uyyojetvā ekakova tassā gehaṃ pāvisi.
Atha naṃ sā disvāva ayyaputta sahassaṃ ābhatanti āha. Bhadde
ahaṃ ajja ativikālo jāto tasmā gehaṃ agantvā manusse
uyyojetvā ekakova paviṭṭhosmi sve pana te dve sahasse dassāmīti.
Sā cintesi sacāhaṃ ajja okāsaṃ karissāmi aññesupi divasesu
tucchahattho āgamissati evaṃ me dhanaṃ parihāyissati na dānissa
okāsaṃ karissāmīti. Atha naṃ evamāha sāmi mayaṃ vaṇṇadāsiyo
nāma amhākaṃ sahakeḷi nāma natthi āhara sahassanti. Bhadde
sve diguṇaṃ āharissāmīti punappunaṃ yāci. Nagarasobhinī dāsiyo
āṇāpesi etassa idha ṭhatvā oloketuṃ mā adattha gīvāyaṃ
naṃ gahetvā nīharitvā duvāraṃ pīdahathāti. Tā tathā akaṃsu.
So cintesi ahaṃ imāya saddhiṃ asītikoṭidhanaṃ khādiṃ sā maṃ
ekadivasaṃ tucchahatthaṃ disvā gīvāyaṃ gahetvā nīharāpesi aho
mātugāmo nāma pāpo nillajjo akataññū mittadubbhīti so
mātugāmassa aguṇaṃ anussarantova virajji paṭikūlasaññaṃ paṭilabhi
gharāvāsepī ukkaṇṭhito kiṃ me gharāvāsena ajjeva nikkhamitvā

---------------------------------------------------------------------------------------------
page331.
Pabbajissāmīti puna gehaṃ agantvā rājānampī adisvāva nagarā
nikkhamitvā araññaṃ pavisitvā gaṅgātīre assamaṃ māpetvā isipabbajjaṃ
pabbajitvā jhānābhiññaṃ uppādetvā vanamūlaphalāhāro tattha vāsaṃ
kappesi. Rājā taṃ apassanto kahaṃ me sahāyoti pucchi.
Nagarasobhiniyāpī katakammaṃ sakalanagare pākaṭaṃ jātaṃ. Athassa tamatthaṃ
ācikkhitvā iti te deva sahāyo lajjāya gharampī agantvā
araññaṃ pavisitvā pabbajitoti kathayiṃsu. Rājā nagarasobhiniṃ pakkosā-
petvā saccaṃ kira tvaṃ ekadivasaṃ sahassaṃ alabhitvā mama sahāyaṃ
gīvāyaṃ gāhāpetvā nīharāpesīti pucchi. Saccaṃ devāti. Pāpe
jammi sīghaṃ mama sahāyassa gataṭṭhānaṃ gantvā taṃ  ānehi no ce
ānesi jīvitaṃ te natthīti. Sā rañño vacanaṃ sutvā bhītā rathaṃ
āruyha mahantena parivārena nagarā nikkhamitvā tassa gataṭṭhānaṃ
pariyesantī sutavasena sutvā tattha gantvā vanditvā ayya mayā
andhabālabhāvavena kataṃ dosaṃ khamatha ahaṃpi na punevaṃ karissāmīti
yācitvā sādhu khamāmi natthi me tayi āghātoti vutte sace
me khamatha mayā saddhiṃ rathaṃ abhirūhatha nagaraṃ gamissāma nagaraṃ
gatakāle yaṃ mama ghare atthi sabbaṃ dassāmīti āha. So tassā
vacanaṃ sutvā bhadde idāni tayā saddhiṃ gantuṃ na sakkā yathā
pana imasmiṃ loke yena na bhavitabbaṃ taṃ bhavissati apī nāma
tadā gaccheyyanti vatvā paṭhamaṃ gāthamāha

---------------------------------------------------------------------------------------------
page332.
        Gaṅgā kumudinī santā     saṅkhavaṇṇā ca kokilā
        jambu tālaphalaṃ dajjā     atha nūna tadā siyāti.
     Tassattho bhadde yathā hi kumudasarā kumudehi sañchannā
tiṭṭhanti tatheva sace sakalāpī mahāgaṅgā kumudinī sīghasotabhāvaṃ pahāya
santā upasantā siyā sabbe kokilā ca saṅkhavaṇṇā bhaveyyuṃ
sabbopica jamburukkho tālaphalaṃ dadeyya. Atha nūna tadā sīyāti
atha tādise kāle amhākampī samāgamo nūna siyā bhaveyya nāmāti
vuttaṃ hoti.
     Evañca pana vatvā punapī tāya ehi ayya gacchāmevāti
vutte gacchissāmāti vatvā kismiṃ kāleti asukasmiñca
asukasmiñcāti vatvā sesagāthā abhāsi
        yadā kacchapalomānaṃ      pāvāro tividho siyā
        hemantikaṃ pāvuraṇaṃ       atha nūna tadā siyā.
        Yadā makasapādānaṃ       addhālo sukato siyā
        sudaḷho ca akampī ca     atha nūna tadā siyā.
        Yadā sasavisāṇānaṃ       nisseṇi sukatā siyā
        saggassārohaṇatthāya     atha nūna tadā  siyā.
        Yadā nisseṇimāruyha     candaṃ khādeyyuṃ mūsikā
        rāhuñca paripāteyyuṃ      atha nūna tadā siyā.
        Yadā surāghaṭaṃ pītvā     makkhikā gaṇacārinī
        aṅgāre vāsaṃ kappeyyuṃ  atha nūna tadā siyā.

---------------------------------------------------------------------------------------------
page333.
        Yadā bimboṭṭhasampanno   gadrabho sumukho siyā
        kusalo naccagītassa       atha nūna tadā siyā.
        Yadā kākā ca ulūkā    mantayiṃsu rahogatā
        aññamaññaṃ pīhayeyyuṃ      atha nūna tadā siyā.
        Yadā mūlasapattānaṃ       chattaṃ thirataṃ siyā
        vassassa paṭighātāya      atha nūna tadā siyā.
        Yadā kuluko sakuṇo      pabbataṃ gandhamādanaṃ
        tuṇḍenādāya gaccheyya   atha nūna tadā siyā.
        Yadā sāmuddikaṃ nāvaṃ     sayantaṃ savaṭākaraṃ
        ceto ādāya gaccheyya  atha nūna tadā siyāti.
     Tattha tividhoti eko kacchapalomamayena pupphena eko tūlena
eko ubhayenāti evaṃ tippakāro. Hemantikaṃ pāvuraṇanti
himapātasamaye pāvuraṇā bhavituṃ samattho. Atha nūna tadā siyāti
atha tasmiṃ kāle mama tayā saddhiṃ ekaṃseneva saṃsaggo siyā.
Evaṃ sabbattha pacchimapadaṃ yojetabbaṃ. Addhālo sukatoti abhirūhitvā
yujjhantaṃ purisasataṃ dhāretuṃ yadā sakkoti evaṃ sukato. Paripāteyyunti
palāpeyyuṃ. Aṅgāreti vītacchitaṅgārasaṇṭhāre. Vāsaṃ
kappeyyunti ekekaṃ surāghaṭaṃ pivitvā mattā vaseyyuṃ. Bimboṭṭha-
sampannoti bimbaphalasadisehi oṭṭhehi samannāgato. Sumukhoti
suvaṇṇādāsasadisamukho. Pīhayeyyunti aññamaññassa sampattiṃ
icchantā pīhayeyyuṃ patthayeyyuṃ. Mūlasapattānanti saṇhānaṃ

---------------------------------------------------------------------------------------------
page334.
Mūlasagacchapattānaṃ. Kulukoti eko khuddakasakuṇo. Sāmuddikanti
samudde pakkhandikaṃ mahānāvaṃ. Sayantaṃ savaṭākaranti yantena ceva
vaṭṭakārena ca saddhiṃ sabbaṃ sambhārayuttaṃ. Ceto ādāyāti
yadā ca evarūpaṃ nāvaṃ khuddako gāmadārako hatthena gahetvā
gaccheyyāti attho.
     Iti mahāsatto iminā aṭṭhānaparikappena ekādasa gāthā
abhāsi. Taṃ sutvā nagarasobhinī mahāsattaṃ khamāpetvā nagaraṃ gantvā
rañño taṃ kāraṇaṃ ārocetvā attano jīvitaṃ yācitvā gaṇhi.
     Satthā imaṃ dhammadesanaṃ āharitvā evaṃ bhikkhu mātugāmo
nāma akataññū mittadubbhīti vatvā saccāni pakāsetvā jātakaṃ
samodhānesi. Saccapariyosāne ukkaṇṭhitabhikkhu sotāpattiphale
patiṭṭhahi. Tadā rājā ānando ahosi tāpaso pana ahamevāti.
                    Aṭṭhānajātakaṃ navamaṃ.
                        Dīpījātakaṃ
     khamanīyaṃ yāpanīyanti idaṃ satthā veḷuvane viharanto ekaṃ eḷikaṃ
ārabbha kathesi.
     Ekasmiṃ hi samaye mahāmoggallānatthero giriparikkhitte
ekadvāre giribbajasenāsane vihāsi. Dvārasamīpeyevassa caṅkamo
ahosi. Tadā eḷakapālakā eḷakā ettha carantīti giribbajaṃ
pavesetvā kīḷantā viharanti. Tesu ekadivasaṃ sāyaṃ āgantvā

---------------------------------------------------------------------------------------------
page335.
Eḷake gahetvā gacchantesu ekā eḷikā dūreva kīḷamānā eḷake
nikkhamante adisvā ohiyi. Taṃ pacchā nikkhamantaṃ eko dīpiko
disvā khādissāmi nanti giribbajadvāre aṭṭhāsi. Sāpi itocito
ca olokentī taṃ disvā esa maṃ māretvā khāditukāmatāya
ṭhito sace nivattitvā palāyissāmi jīvitaṃ me natthi ajja mayā
purisākāraṃ kātuṃ vaṭṭatīti cintetvā siṅgāni ukkhipitvā tassābhimukhī
vegena pakkhanditvā dīpikassa ito gaṇhissāmīti vipphanditova
gahaṇaṃ anupagantvā vegena palāyitvā eḷakānaṃ antaraṃ pāvisi.
Thero tesaṃ taṃ kiriyaṃ disvā punadivase gantvā tathāgatassa ārocetvā
evaṃ bhante sā eḷikā attano upāyakusalatāya parakkamaṃ katvā
dīpikato muñcīti āha. Satthā moggallāna idāni tāva dīpiko
taṃ gahetuṃ nāsakkhi pubbe pana naṃ viravantiṃ māretvā khādīti vatvā
tena yācito atītaṃ āhari
     atīte magadharaṭṭhe bodhisatto ekasmiṃ gāme mahābhogakule
nibbattitvā vayappatto kāme pahāya isipabbajjaṃ pabbajitvā
jhānābhiññaṃ nibbattetvā ciraṃ himavante vasitvā loṇambilasevanatthāya
rājagahaṃ gantvā ekasmiṃyeva giribbaje paṇṇasālaṃ māpetvā vāsaṃ
kappesi. Tadā imināva niyāmeneva eḷakapālakesu eḷake carantesu
ekadivasaṃ ekaṃ eḷakiṃ pacchā nikkhamantiṃ disvā eko dīpiko
khādissāmi nanti dvāre aṭṭhāsi. Sāpi taṃ disvā ajja mayhaṃ
jīvitaṃ natthi ekenupāyena iminā saddhiṃ madhurapaṭisanthāraṃ katvā

---------------------------------------------------------------------------------------------
page336.
Hadayamaddavassa janetvā jīvitaṃ rakkhissāmīti cintetvā dūratova
tena saddhiṃ paṭisanthāraṃ karontī āgacchamānā paṭhamaṃ gāthamāha
          khamanīyaṃ yāpanīyaṃ       kacci mātula te sukhaṃ
          sukhaṃ te ammā avaca   sukhakāmā hi te mayanti.
     Tattha sukhaṃ te ammāti mayhaṃ mātāpi tumhākaṃ sukhaṃ iccheyyāsīti
ajja maṃ avacāti attho. Mayanti mātula mayaṃpi tumhākaṃ sukhameva
icchāmāti.
     Taṃ sutvā dīpiko ayaṃ dhuttikā maṃ mātulavādena vañcetukāmā
na me kakkhalabhāvaṃ jānātīti cintetvā dutiyaṃ gāthamāha
        naṅguṭṭhaṃ me apakkamma   heṭhayitvāna eḷiki
        sājja mātulavādena    muñcitabbā nu maññasīti.
     Tassattho tvaṃ mama naṅguṭṭhamaṇḍalaṃ akkamitvā heṭhayitvā
āgacchasi sā tvaṃ ajja mātulavādena muñcitabbāhamasmīti
maññasi nu evaṃ maññasi.
     Taṃ sutvā itarā mātula mā evaṃ karīti vatvā tatiyaṃ gāthamāha
        puratthābhimukho nisinnosi  ahaṃ taṃ mukhamāgatā
        pacchato tuyhaṃ naṅguṭṭhaṃ   kathaṃ khohaṃ apakkamīti.
     Tattha mukhanti abhimukhaṃ. Kathaṃ khohanti tava pacchato ṭhitaṃ
ahaṃ kathaṃ apakkamīti attho.
     Atha naṃ so kiṃ kathesi eḷike mama naṅguṭṭharahitaṭṭhānaṃ nāma
natthīti vatvā catutthaṃ gāthamāha

---------------------------------------------------------------------------------------------
page337.
        Yāvatā caturo dīpā   sasamuddā sapabbatā
        tāvatā mayhaṃ naṅguṭṭhaṃ  kathaṃ kho taṃ vivajjayīti.
     Tattha tāvatāti ettakaṃ ṭhānaṃ mama naṅguṭṭhaṃ parikkhipitvā
gatanti vadati.
     Taṃ sutvā eḷikā ayaṃ pāpo madhurakathāya na allīyati
paṭisattu hutvā sallaṃ kathessāmīti pañcamaṃ gāthamāha
        pubbeva metaṃ akkhiṃsu   mātā pitā ca bhātaro
        dīghaṃ duṭṭhassa naṅguṭṭhaṃ   samhi vehāyasāgatāti.
     Tattha akkhiṃsūti pubbeva me etaṃ mātā ca pitā ca bhātaro
ca ācikkhiṃsu. Samhīti sā ahaṃ ñātakānaṃ santikā tava naṅguṭṭhassa
dīghabhāvaṃ sutvā tava naṅguṭṭhaṃ pariharantī vehāyasā ākāsena
āgatāti.
     Atha naṃ so jānāmi te ahaṃ ākāsenāgatabhāvaṃ āgacchantī
pana mayhaṃ bhakkhe nāsetvā āgatāsīti vatvā chaṭṭhaṃ gāthamāha
        tañca disvāna āyantiṃ   antalikkhasmiṃ hi eḷaki
        migasaṅgho palāyittha     bhakkho me nāsito tayāti.
     Taṃ sutvā itarā maraṇabhayabhītā aññaṃ kāraṇaṃ āharituṃ
asakkontī mātula mā evarūpaṃ kakkhalakammaṃ kari jīvitaṃ me
dehīti vilapī. Itaropi taṃ vilapantiṃyeva khandhe gahetvā māretvā
khādi. Imā dve abhisambuddhagāthā abhāsi

---------------------------------------------------------------------------------------------
page338.
        Iccevaṃ vilapantiyā     eḷakiyā ruhaṃghaso
        galakaṃ andhāvamaddi      natthi duṭṭhe subhāsitaṃ.
        Neva duṭṭhe nayo atthi  na dhammo na subhāsitaṃ
        nikkamme duṭṭhe yuñjetha so ca sabbhi na rajjatīti.
     Tattha ruhaṃghasoti ruhirabhakkho lohitapāyito dīpiko. Galakaṃ
andhāvamaddīti gīvaṃ maddi ḍaṃsitvā phāletīti attho. Nayoti
kāraṇaṃ. Dhammoti sabhāvo. Subhāsitanti sukathitavacanaṃ. Sabbametaṃ
duṭṭhe natthīti attho. Nikkamme duṭṭhe yuñjethāti bhikkhave duṭṭhe
puggale parakkameva yuñjeyya. So ca sabbhi na rajjatīti so pana
puggalo sabbhi sundaraṃ subhāsitaṃ na rajjati na sampiyāyatīti attho.
        Tāpaso taṃ tesaṃ kiriyaṃ sabbaṃ addasa.
        Satthā imaṃ dhammadesanaṃ āharitvā jātakaṃ samodhānesi tadā
eḷakī etarahi eḷakī dīpiko ca etarahi dīpiko tāpaso pana
ahamevāti.
                     Dīpijātakaṃ dasamaṃ.
                      Kaccānivaggo.
                 Aṭṭhakanipātavaṇṇanā niṭṭhitā.
                      ----------

---------------------------------------------------------------------------------------------
page339.
                   Navakanipātajātakaṭṭhakathā
                       ---------
                        gijjhajātakaṃ
     parisaṅkupatho nāmāti idaṃ satthā jetavane viharanto ekaṃ
dubbacaṃ bhikkhuṃ ārabbha kathesi.
     So kira eko kulaputto niyyānikasāsane pabbajitvāpi
atthakāmehi ācariyupajjhāyehi ceva sabrahmacārīhi ca evante
abhikkamitabbaṃ evaṃ paṭikkamitabbaṃ evaṃ āloketabbaṃ evaṃ viloketabbaṃ
evaṃ sammiñjitabbaṃ evaṃ pasāretabbaṃ evaṃ nivāsetabbaṃ evaṃ
pārupitabbaṃ evaṃ patto gahetabbo yāpanamattaṃ bhattaṃ gahetvā
paccavekkhitvāva paribhuñjitabbaṃ indriyesu guttadvārena bhojane
mattaññunā jāgariyamanuyuttena bhavitabbaṃ idaṃ āgantukavattaṃ nāma
jānitabbaṃ idaṃ gamikavattaṃ nāma imāni cuddasa khandhakavattāni
asīti mahāvattāni tattha te sammā vattitabbaṃ ime terasa
dhutaṅgaguṇā nāma ete samādāya vattitabbanti ovadiyamāno
dubbaco ahosi akkhamo appadakkhiṇaggāhī anusāsaniṃ ahaṃ tumhe
na vadāmi tumhe maṃ kasmā vadetha ahameva attano atthaṃ vā
anatthaṃ vā karissāmīti attānaṃ avacanīyaṃ akāsi. Athassa dubbacabhāvaṃ

---------------------------------------------------------------------------------------------
page340.
Ñatvā bhikkhū dhammasabhāyaṃ aguṇakathaṃ kathentā nisīdiṃsu. Satthā
āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte taṃ bhikkhuṃ pakkosāpetvā
saccaṃ kira tvaṃ dubbacosīti pucchitvā saccanti vutte kasmā
bhikkhu evarūpe niyyānikasāsane pabbajitvā atthakāmānaṃ vacanaṃ na
karosi pubbepi tvaṃ vacanaṃ akatvā verabbhavātamukhe cuṇṇavicuṇṇo
jātoti vatvā atītaṃ āhari
     atīte gijjhakūṭe pabbate bodhisatto gijjhayoniyaṃ nibbatti.
Putto panassa supatto nāma gijjharājā anekasahassagijjhaparivāro
thāmasampanno ahosi. So mātāpitaro posesi. Thāma sampannattā
pana atidūraṃpi uppati. Atha naṃ pitā tāta ettakaṃ nāma ṭhānaṃ
atikkamitvā na gantabbanti ovadati. So sādhūti sampaṭicchitvāpi
ekadivasaṃ navavuṭṭhe deve gijjhehi saddhiṃ uppatitvā sese ohāya
atibhūmiṃ gantvā verabbhavātamukhaṃ patvā cuṇṇavicuṇṇabhāvaṃ pāpuṇi.
     Satthā tamatthaṃ pakāsento abhisambuddho hutvā imā gāthā
abhāsi
        parisaṅkupatho nāma   gijjhapatho sanantano
        tatrāsi mātāpitaro gijjho posesi jiṇṇake.
        Tesaṃ ajagaraṃ medaṃ   accāhāsi bahuttato
        pitā puttaṃ avacāsi  jānaṃ uccaṃ papātinaṃ
        supattaṃ pakkhasampannaṃ  tejasiṃ dūragāminaṃ.

---------------------------------------------------------------------------------------------
page341.
           Pariplavattaṃ paṭhaviṃ       yadā tāta vijānahi
           sāgarena parikkhittaṃ     cakkaṃva parimaṇḍalaṃ
           tato tāta nivattassu    māssu eto paraṃ gami.
           Uddhaṃ pattosi vegena   balī pakkhī dijuttamo
           olokayanto vaṅkaṅgo  pabbatāni vanāni ca.
           Addasa paṭhaviṃ gijjho     yathassāsi pitussutaṃ
           sāgarena parikkhittaṃ     cakkaṃva parimaṇḍalaṃ.
           Tañca so samatikkamma    parameva pavattatha
           tañca vātasikhā tikkhā   accāhāsi baliṃ dijaṃ.
           Nāsakkhātigato poso   punareva nivattituṃ
           dijo byasanamāpādi     verabbhānaṃ vasaṃ gato.
           Tassa puttā ca dārā ca ye caññe anujīvino
           sabbe byasanamāpāduṃ    anovādakare dije.
           Evampi idha vuḍḍhānaṃ    yo vākyaṃ nāvabujjhati
           atisīmacaro ditto      gijjho vātītasāsano
           sabbe byasanaṃ papponti  akatvā vuḍḍhasāsananti.
     Tattha parisaṅkupathoti saṅkupatho. Manussā hiraññasuvaṇṇatthāya
gacchantā tasmiṃ padese khāṇuke koṭetvā tesu rajjuyo bandhitvā
gacchanti tena so gijjhapabbate jaṅghamaggo saṅkupathoti vuccati.
Gijjhapathoti gijjhapabbatamatthake mahāmaggo. Sanantanoti porāṇo.
Tatrāsīti tasmiṃ gijjhapabbatamatthake saṅkupathe eko gijjho ahosi

---------------------------------------------------------------------------------------------
page342.
So jiṇṇake mātāpitaro posesi. Ajagaraṃ medanti ajagaramedaṃ.
Accāhāsīti ativiya āhari. Bahuttatoti bahuttaso. Jānaṃ
uccaṃ papātinanti putto te atiuccaṃ ṭhānaṃ laṅghatīti sutvā uccaṃ
papāti ayanti jānanto. Tejasinti purisatejasampannaṃ. Dūragāminanti
teneva tejena dūragāmiṃ. Pariplavattanti uppalinipattaṃ viya udake
uppalavamānaṃ. Vijānahīti vijānāsi. Cakkaṃva parimaṇḍalanti tasmiṃ
te padese ṭhitassa samuddena paricchinno jambudīpo cakkaṃva paññāyati
tato ṭhānā nivattāhīti ovadanto evamāha. Uddhaṃ pattosīti
pitu ovādaṃ akatvā ekadivasaṃ gijjhehi saddhiṃ uppatito te
ohāya pitarā kathitaṭhānaṃ agamāsi. Olokayantoti taṃ ṭhānaṃ
patvā heṭṭhā olokento. Vaṅkaṅgoti vaṅkagīvo. Yathassāsi
pitussutanti yathāssa pitu santikā sutaṃ āsi tatheva addasa.
Yathāssāsītipi pāṭho. Parameva pavattathāti pitarā akkhātaṭhānato
paraṃ ativattantova. Tañca vātasikhā tikkhāti naṃ anovādakaṃ
balimpi samānaṃ dijaṃ tikhiṇaverabbhavātasikhā accāhāsi atihari
cuṇṇavicuṇṇaṃ akāsi. Nāsakkhātigatoti nāsakkhi atigato.
Posoti satto. Anovādakareti tasmiṃ dije paṇḍitānaṃ ovādaṃ
akaronte sabbepi te mahādukkhaṃ pāpuṇiṃsu. Akatvā vuḍḍhasāsananti
vuḍḍhānaṃ hitakāmānaṃ vacanaṃ akatvā evameva byasanaṃ mahādukkhaṃ
pāpuṇāti.
     Tasmā tvaṃ bhikkhu mā gijjhasadiso bhava atthakāmānaṃ vacanaṃ

---------------------------------------------------------------------------------------------
page343.
Karohīti. So  satthārā evaṃ ovadito tato paṭṭhāya subbaco
ahosi.
     Satthā imaṃ dhammadesanaṃ āharitvā jātakaṃ samodhānesi tadā
dubbacagijjho etarahi dubbacabhikkhu ahosi gijjhapitā pana
ahamevāti.
                     Gijjhajātakaṃ paṭhamaṃ.
                      Kosambiyajātakaṃ
     puthusaddoti idaṃ satthā kosambiṃ nissāya ghositārāme
viharanto kosambiyaṃ bhaṇḍanakārake ārabbha kathesi. Vatthuṃ
kosambikkhandhake āgatameva. Ayaṃ panettha saṅkhepo.
     Tadā kira dve bhikkhū ekasmiṃ āvāse vasiṃsu vinayadharo ca
suttantiko ca. Tesu suttantiko ekadivasaṃ sarīravalañjaṃ katvā
udakakoṭṭhake ācamanaudakāvasesaṃ bhājane ṭhapetvā nikkhami. Pacchā
vinayadharo tattha paviṭṭho taṃ udakaṃ disvā nikkhamitvā itaraṃ pucchi
āvuso tayā udakaṃ ṭhapitanti. Āma āvusoti. Kiṃ panettha
āpattibhāvaṃ na jānāsīti. Āma na jānāmīti. Āvuso
etthāpattīti. Tenahi paṭikarissāmi nanti. Sace pana te āvuso
asañcicca asatiyā kataṃ natthi āpattīti. So tassā āpattiyā
anāpattidiṭṭhi ahosi. Vinayadharopi attano nissittakānaṃ ayaṃ
suttantiko āpattiṃ āpajjamānopi na jānātīti ārocesi. Te

---------------------------------------------------------------------------------------------
page344.
Tassa nissittake disvā tumhākaṃ upajjhāyo āpattiṃ āpajjitvā
āpattibhāvaṃ na jānātīti āhaṃsu. Te gantvā attano upajjhāyassa
ārocesuṃ. So evamāha ayaṃ vinayadharo pubbe anāpattīti
vatvā idāni āpattīti vadati musāvādī esoti. Te gantvā
tumhākaṃ upajjhāyo musāvādīti evampi aññamaññaṃ kalahaṃ kariṃsu.
Tato vinayadharo okāsaṃ labhitvā tassā āpattiyā adassane
ukkhepanīyakammaṃ akāsi. Tato paṭṭhāya tesaṃ paccayadāyakā
upāsikāpi dve koṭṭhāsā ahesuṃ ovādapaṭiggāhakā bhikkhuniyopi
ārakkhadevatāpi tāsaṃ sandiṭṭhasambhattā ākāsaṭṭhakadevatāpi yāva
brahmalokā sabbe puthujjanā dve pakkhā ahesuṃ yāva akaniṭṭhabhavanā
pana idaṃ kolāhalaṃ agamāsi. Atheko bhikkhu tathāgataṃ upasaṅkamitvā
ukkhepakānaṃ dhammikeneva kammenāyaṃ ukkhittoti ukkhittānuvattakānaṃ
adhammikena kammena ukkhittoti laddhiṃ ukkhepakehi vāriyamānānampī tesaṃ
taṃ anuparivāretvā vicaraṇabhāvaṃ ca satthu ārocesi. Bhagavā samaggo
kira hotūti dve vāre pesetvā na icchanti bhante samaggā
bhavitunti sutvā tatiyavāre bhinno bhikkhusaṅgho bhinno bhikkhusaṅghoti
tesaṃ santikaṃ gantvā ukkhepakānaṃ ukkhepane itaresañca āpattiyā
adassane ādīnavaṃ vatvā pakkāmi. Puna tesaṃ tattheva ekasīmāyaṃ
uposathādīni karitvā bhattaggādīsu bhaṇḍanajātānaṃ āsanantarikāya
nisīditabbanti bhattagge vattaṃ paññāpetvā idāni bhaṇḍanajātā
viharantīti sutvā satthā gantvā alaṃ bhikkhave mā bhaṇḍananti ādīni

---------------------------------------------------------------------------------------------
page345.
Vatvā aññatarena bhikkhunā adhammavādinā bhagavato vihesaṃ anicchantena
āgametu bhante bhagavā dhammasāmi appossukko bhante bhagavā
diṭṭhadhammasukhavihāraṃ anuyutto viharatu mayametena bhaṇḍanena kalahena
viggahena vivādena paññāyissāmāti vutte bhūtapubbaṃ bhikkhave
bārāṇasiyaṃ brahmadatto nāma kāsikarājā ahosīti brahmadattena
dīghītissa kosalarañño rajjaṃ acchinditvā aññātakavesena vasantassa
māritabhāvañceva dīghāvukumārena attano jīvite dinne tato paṭṭhāya
tesaṃ samaggabhāvañca kathetvā tesaṃ hi nāma bhikkhave rājūnaṃ
ādinnadaṇḍānaṃ ādinnasatthānaṃ evarūpaṃ khantisoraccaṃ bhavissati idha
kho taṃ bhikkhave sobhetha yaṃ tumhe evaṃ svākkhāte dhammavinaye
pabbajitā samānā khamā ca bhaveyyātha soratā cāti ovaditvā
dutiyampi tatiyampi alaṃ bhikkhave mā bhaṇḍananti vāretvā
anoramantepi disvā pariyādinnarūpā kho imete moghapurisā
nayime sukarā saññāpetunti pakkamitvā punadivase piṇḍapāta-
paṭikkanto gandhakuṭiyā thokaṃ visamitvā senāsanaṃ saṃsāmetvā attano
pattacīvaramādāya saṅghamajjhe ākāse ṭhatvā imā gāthā abhāsi
        puthusaddo samajano     na bālo koci maññatha
        saṅghasmiṃ bhijjamānasmiṃ   nāññaṃ bhiyyo amaññaruṃ.
        Parimuṭṭhā paṇḍitābhāsā vācāgocara bhāṇino
        yāvicchanti mukhāyāmaṃ   yena nītā na taṃ vidū.

---------------------------------------------------------------------------------------------
page346.
        Akkocchi maṃ avadhi maṃ   ajini maṃ ahāsi me
        ye ca taṃ upanayhanti   veraṃ tesaṃ na sammati.
        Akkocchi maṃ avadhi maṃ   ajini maṃ ahāsi me
        ye ca taṃ nūpanayhanti   veraṃ tesūpasammati.
        Na hi verena verāni  sammantīdha kudācanaṃ
        averena ca sammanti   esa dhammo sanantano.
        Pare ca na vijānanti   mayamettha yamāmase
        ye ca tattha vijānanti  tato sammanti medhagā.
        Aṭṭhicchinnā pāṇaharā  gavāssadhanahārino
        raṭṭhaṃ vilumpamānānaṃ    tesampi hoti saṅgati
                kasmā tumhāka no siyā.
                Sace labhetha nipakaṃ sahāyaṃ
                saddhiñcaraṃ sādhuvihāri dhīraṃ
                abhibhuyya sabbāni parissayāni
                careyya tenattamano satīmā.
                No ce labhetha nipakaṃ sahāyaṃ
                saddhiñcaraṃ sādhuvihāri dhīraṃ
                rājāva raṭṭhaṃ vijitaṃ pahāya
                eko care mātaṅgaraññeva nāgo.
        Ekassa caritaṃ seyyo   natthi bāle sahāyatā

---------------------------------------------------------------------------------------------
page347.
                Eko care na ca pāpāni kayirā
                appossukko mātaṅgaraññeva nāgoti.
     Tattha puthu mahā saddo assāti puthusaddo. Samajanoti
samāno ekasadiso jano sabbovāyaṃ bhaṇḍanakārakajano samantato
saddanicchāraṇena puthusaddo ceva sadiso cāti vuttaṃ hoti. Na
bālo koci maññathāti tattha koci ekopi ahaṃ bāloti na maññetha
sabbe paṇḍitamānino sabbovāyaṃ bhaṇḍanakārako janoyeva.
Nāññaṃ bhiyyo amaññarunti koci ekopi ahaṃ bāloti na maññittha
bhiyyo ca saṅghasmiṃ bhijjamāne aññopi eko mayhaṃ kāraṇena
saṅgho bhijjatīti idaṃ kāraṇaṃ na maññitthāti attho. Parimuṭṭhāti
muṭṭhassatino. Paṇḍitābhāsāti attano paṇḍitamānena paṇḍitasadisā
vācāgocara bhāṇinoti rākārassa rassādeso kato vācā-
gocarā na satipaṭṭhānādiariyadhammagocarā bhāṇino ca kathabhāṇino.
Yāvicchanti mukhāyāmanti yāva mukhaṃ āyāmituṃ icchanti tāva
pasāretvā aggapādehi ṭhatvā bhāṇino. Ekopi saṅghagāravena
mukhasaṅkopanaṃ na karotīti attho. Yena nītāti yena bhaṇḍanena
imaṃ nillajjībhāvaṃ nītā. Na taṃ vidūti evaṃ ādīnavaṃ idanti na
taṃ jānanti. Ye ca taṃ upanayhantīti taṃ akkocchi manti ādikaṃ
ākāraṃ ye upanayhanti. Sanantanoti porāṇo. Pareti paṇḍite
ṭhapetvā tato aññe bhaṇḍanakārakā pare nāma te ettha
saṅghamajjhe kolāhalaṃ karontā mayaṃ yamāmase uparamāma mayaṃ nassāma

---------------------------------------------------------------------------------------------
page348.
Mayaṃ satataṃ samīpaṃ maccusantikaṃ gacchāmāti na jānanti. Ye ca tattha
vijānantīti ye tattha paṇḍitā mayaṃ maccusamīpaṃ gacchāmāti
vijānanti. Tato sammanti medhagāti bhikkhave evaṃ hi te jānantā
yonisomanasikāraṃ uppādetvā medhagānaṃ kalahānaṃ vūpasamāya
paṭipajjanti. Aṭṭhicchinnāti ayaṃ gāthā brahmadattañca dīghāvukumārañca
sandhāya vuttā. Tesampi hoti saṅgati kasmā tumhākaṃ na
hoti yesaṃ vo neva mātāpitūnaṃ aṭṭhīni chinnāni na pāṇā hatā
na gavāssadhanāni gahitāni. Idaṃ vuttaṃ hoti bhikkhave tesaṃ
hi nāma ādinnadaṇḍānaṃ rājūnaṃ evarūpā saṅgati samāgamo āvāha-
vivāhasambandhaṃ katvā ekato pānabhojanaṃ hoti tumhe evarūpe
sāsane pabbajitvā attano veramattampi nissajjituṃ na sakkotha
ko tumhākaṃ bhikkhubhāvoti. Sace labhethāti ādigāthāyo paṇḍita-
sahāyassa ca bālasahāyassa ca vaṇṇāvaṇṇadīpanatthaṃ vuttā.
Abhibhuyya sabbāni parissayānīti sabbe pākaṭaparissaye ca paṭicchanna-
parissaye ca abhibhavitvā tena saddhiṃ attamano satimā careyya.
Rājāva raṭṭhaṃ vijitanti yathā attano vijitaṃ raṭṭhaṃ mahājanakarājā
ca arindamarājā ca pahāya ekakova cariṃsu evañcareyyāti attho.
Mātaṅgaraññeva nāgoti mātaṅgoti hatthī vuccati nāgoti mahantādhi-
vacanametaṃ. Yathā hi mātuposako mātaṅganāgo araññe ekako
cari na ca pāpāni akāsi yathā ca sīlavahatthī nāgo yathā ca
pārileyyako evaṃ eko care na ca pāpāni kayirāti vuttaṃ hoti.

---------------------------------------------------------------------------------------------
page349.
     Satthā evaṃ kathetvāpi te bhikkhū samagge kātuṃ asakkonto
bālakaloṇakārāmagāmaṃ gantvā bhagguttherassa ekībhāve ānisaṃsaṃ
kathetvā tato tiṇṇaṃ kulaputtānaṃ vasanaṭṭhānaṃ gantvā tesaṃ sāmaggirase
ānisaṃsaṃ kathetvā tato pārileyyakavanasaṇaḍaṃ gantvā tattha temāsaṃ
vasitvā puna kosambiyaṃ anāgantvā sāvatthiyameva agamāsi.
Kosambivāsinopi upāsakā ime kho ayyā kosambikā bhikkhū
bahuno amhākaṃ anatthassa kārakā imehi ubbāḷho bhagavā
pakkanto mayaṃ imesaṃ neva abhivādanādīni karissāma na upagatānaṃ
pīṇḍapātaṃ dassāma evaṃ ime pakkamissanti vā vibbhamissanti
vā bhagavantaṃ vā pasādessantīti samantayitvā tathā akaṃsu. Te
tena daṇḍakammena pīḷitā sāvatthiṃ gantvā bhagavantaṃ khamāpesuṃ.
     Satthā imaṃ dhammadesanaṃ āharitvā jātakaṃ samodhānesi pitā
suddhodanamahārājā ahosi mātāva mahāmāyā dīghāvukumāro
ahamevāti.
                   Kosambiyajātakaṃ dutiyaṃ.

---------------------------------------------------------------------------------------------
page350.
                     Mahāsuvarājajātakaṃ
     dumo yadā hotīti idaṃ satthā jetavane viharanto aññataraṃ
bhikkhuṃ ārabbha kathesi.
     So kira satthu santike kammaṭṭhānaṃ gahetvā kosalajanapade
aññataraṃ paccantagāmaṃ upanissāya araññe vihāsi. Manussā
tassa rattiṭṭhānadivāṭṭhānādīni sampādetvā gamanāgamanasampannaṭṭhāne
senāsanaṃ katvā sakkaccaṃ upaṭṭhahiṃsu. Tassa vassūpagatassa paṭhamamāseyeva
so gāmo jhāyi. Manussānaṃ bījamattampī avasiṭṭhaṃ nāhosi. Te
tassa paṇītapiṇḍapātaṃ dātuṃ nāsakkhiṃsu. So sappāyasenāsanepi
piṇḍapātena kilamanto maggaṃ vā phalaṃ vā nibbattetuṃ nāsakkhi.
Atha naṃ temāsaccayena satthāraṃ vandituṃ āgataṃ satthā paṭisanthāraṃ
katvā kacci bhikkhu pīṇḍapātena na kilantosi senāsanaṃ sappāyaṃ
ahosīti pucchi. So tamatthaṃ ārocesi. Satthā tassa taṃ
senāsanaṃ sappāyanti ñatvā bhikkhu samaṇena nāma senāsanasappāye
sati loluppacāraṃ pahāya kiñcideva yathāladdhaṃ paribhuñjitvā santuṭṭhena
samaṇadhammaṃ kātuṃ vaṭṭati porāṇakapaṇḍitā tiracchānayoniyaṃ nibbattetvā
attano nivāsanarukkhe sukkhacuṇṇaṃ khādantāpi loluppacāraṃ
pahāya santuṭṭhā mittadhammaṃ abhinditvā aññattha na agamiṃsu
tvaṃ kasmā pīṇḍapāto paritto lūkhoti sappāyasenāsanaṃ pariccajīti

---------------------------------------------------------------------------------------------
page351.
Vatvā tena yācito atītaṃ āhari
     atīte kira himavante gaṅgātīre ekasmiṃ udumbaravane anekasata-
sahassā suvakā vasiṃsu. Tattheko suvarājā attano nivāsanarukkhassa
phalesu khīṇesu yadeva avasiṭṭhaṃ hoti aṅkuro vā patto vā taco
vā papaṭikā vā taṃ khāditvā gaṅgāya pānīyaṃ pivitvā paramappiccho
santuṭṭho hutvā aññattha na gacchati. Tassa paramappicchasantuṭṭha-
bhāvaguṇena sakkassa bhavanaṃ kampi. Sakko  āvajjamāno taṃ
disvā tassa vīmaṃsanatthaṃ attano ānubhāvena taṃ rukkhaṃ sukkhāpesi.
Rukkho khāṇukamatto hutvā chiddāvachiddo vātena paharanto ākoṭiya-
māno viya aṭṭhāsi. Tassa chiddehi cuṇṇāni nikkhamanti.
Suvarājā tāni cuṇṇāni khāditvā gaṅgāyaṃ pānīyaṃ pivitvā aññattha
agantvā vātātapaṃ agaṇetvā udumbarakhāṇukamatthake nisīdati.
Sakko tassa paramappicchabhāvaṃ ñatvā mittadhamme guṇaṃ kathāpetvā
varamassa datvā udumbaraṃ amataphalaṃ karitvā āgamissāmīti eko
haṃsarājā hutvā sujaṃ asurakaññaṃ purato katvā taṃ udumbaravanaṃ
gantvā avidūre ekassa rukkhassa sākhāya nisīditvā tena saddhiṃ
kathaṃ samuṭṭhāpento paṭhamaṃ gāthamāha
                dumo yadā hoti phalūpapanno
                bhuñjanti naṃ vihaṅgamā sampatantā
                khīṇanti ñatvāna dumaṃ phalaccayena
                disodisaṃ yanti tato vihaṅgamāti.

---------------------------------------------------------------------------------------------
page352.
     Tassattho suvarāja rukkho nāma yadā phalasampanno hoti
tadā taṃ sākhato sākhaṃ sampatantā vihaṅgamā bhuñjanti taṃ pana
khīṇaṃ ñatvā phalānaṃ accayena tato rukkhato disodisaṃ vihaṅgamā
gacchantīti.
     Evañca pana vatvā tato uyyojetuṃ dutiyaṃ gāthamāha
                cara cārikaṃ lohitatuṇḍa mā mari
                kiṃ tvaṃ suva sukkhadumamhi jhāyasi
                tadiṅgha brūhi vassantasannibha
                kasmā suva sukkhadumaṃ na riñcasīti.
     Tattha jhāyasīti kiṃkāraṇā sukkhakhāṇumatthake jhāyanto pajjhāyanto
tiṭṭhasi. Iṅghāti codanatthe nipāto. Vassantasannibhāti vassantakāle
vanasaṇḍo subhaguṇasamākiṇṇo viya nīlobhāso hoti tena taṃ
vassantasannibhāti ālapati. Na riñcasīti na chaḍḍesi.
     Atha naṃ suvarājā ahaṃ haṃsa attano kataññūkataveditāya
imaṃ na jahāmīti vatvā dve gāthā abhāsi
                ye ve sakhīnaṃ sakhāro bhavanti
                pāṇāccaye sukkharukkhesu haṃsa
                khīṇaṃ akhīṇanti na taṃ jahanti
                santo sataṃ dhammamanussaranto.
                Sohaṃ sataṃ aññatarosmi haṃsa
                ñātī ca me hoti sakhā ca rukkho

---------------------------------------------------------------------------------------------
page353.
                Taṃ nussahe jīvikattho pahātuṃ
                khīṇanti ñatvāna na hesa dhammoti.
     Tattha ye ve sakhīnaṃ sakhāro bhavantīti ye ca sahāyānaṃ sahāyā
honti. Khīṇaṃ akhīṇanti paṇḍitā nāma attano sahāyabhogaparikkhayena
khīṇampi na jahanti. Sataṃ dhammamanussarantoti paṇḍitānaṃ paveṇiṃ
anussaramāno. Ñātī ca meti haṃsarāja ayaṃ rukkho sampiyāyanaṭṭhena
mayhaṃ ñāti ca sahavaṇṇacaraṇatāya sakhā ca. Jīvikatthoti tamahaṃ
jīvikāya atthiko hutvā pahātuṃ na sakkomi.
     Sakko tassa kathaṃ sutvā tuṭṭho pasaṃsitvā varaṃ dātukāmo
dve gāthā abhāsi
        sādhu sakkhi kataṃ hoti   metti saṃsati santhavo
        sacetaṃ dhammaṃ rocesi   pāsaṃsosi vijānataṃ.
        So te suva varaṃ dammi  pattayāna vihaṅgama
        varaṃ varassu vaṅkaṅga    yaṃkiñci manasicchasīti.
     Tattha sādhūti sampahaṃsanena sādhu sakkhi kataṃ hoti. Metti
saṃsati santhavoti sakhībhāvo ca metti ca parisamajjha santhavo cāti
yaṃ metti kataṃ sādhu hoti laddhakaṃ bhaddakameva. Sacetaṃ dhammanti
sace etaṃ mettidhammaṃ. Vijānatanti evaṃ sante viññūnaṃ pasaṃsi-
tabbayuttakosīti attho. So teti so ahaṃ tuyhaṃ. Varassūti
iccha. Manasicchasīti yaṃkiñci manasā icchasi sabbaṃ taṃ dadāmi teti.

---------------------------------------------------------------------------------------------
page354.
Suvarājā varaṃ varanto sattamaṃ gāthamāha
                varañca me haṃsa bhavaṃ dadeyya
                ayaṃ hi rukkho punavāyu labbhe
                so sākhavā phalimā saṃvirūḷho
                madhutthiko tiṭṭhatu sobhamānoti.
     Tattha sākhavāti sākhāsampanno. Phalimāti phalinīhi sākhāhi
upeto. Saṃvirūḷhoti samantato virūḷhapatto taruṇapattasampanno
hutvā. Madhutthikoti saṃvijjamānamadhukaphalesu makkhikamadhu viya madhuraphalo
hutvāti attho.
     Athassa sakko varaṃ dadamāno aṭṭhamaṃ gāthamāha
                taṃ passa samma phalimaṃ uḷāraṃ
                sahāva te hotu udumbarena
                so sākhavā phalimā saṃvirūḷho
                madhutthiko tiṭṭhatu sobhamānoti.
     Tattha sahāva te hotu udumbarenāti tava udumbarena saddhiṃ
saha ekatova vāso hotu.
     Evañca pana vatvā attabhāvaṃ vijahitvā attano ca sujāya ca
ānubhāvaṃ dassetvā gaṅgāto hatthena udakaṃ gahetvā udumbarakhāṇukaṃ
pahari. Tāvadeva sākhāviṭapasampanno madhuraphalo rukkho uṭṭhahitvā
muṇḍamaṇipabbato viya vilāsanto aṭṭhāsi. Suvarājā taṃ disvā
somanassappatto sakkassa thutiṃ karonto navamaṃ gāthamāha

---------------------------------------------------------------------------------------------
page355.
        Evaṃ sakka sukhī hohi   saha sabbehi ñātibhi
        yathāhamajja sukhito     disvāna phalitaṃ dumanti.
     Sakkopi tassa varaṃ datvā udumbaraṃ amataphalaṃ katvā saddhiṃ
sujātāya attano ṭhānameva gato.
     Tamatthaṃ dīpayamānā osāne abhisambuddhagāthā ṭhapitā
        suvassa varaṃ datvāna    katvāna saphalaṃ dumaṃ
        pakkāmi saha bhariyāya   devānaṃ nandanaṃ vananti.
     Satthā imaṃ dhammadesanaṃ āharitvā evaṃ bhikkhu porāṇakapaṇḍitā
tiracchānayoniyaṃ nibbattetvāpi nilloluppacārā ahesuṃ tvaṃ kasmā
evarūpe sāsane pabbajitvā loluppacāraṃ carasi gaccha tattheva
vasāhīti kammaṭṭhānamassa kathetvā jātakaṃ samodhānesi. So
bhikkhu tattha gantvā vipassanaṃ vaḍḍhento arahattaṃ pāpuṇi.
Tadā sakko anuruddho ahosi suvarājā ahamevāti.
                  Mahāsuvarājajātakaṃ tatiyaṃ.
                     Cullasuvakarājajātakaṃ
     santi rukkhāti idaṃ satthā sāvatthiyaṃ viharanto verañjakaṇḍaṃ
ārabbha kathesi.
     Satthari verañjāyaṃ vassaṃ vasitvā anupubbena sāvatthiṃ anuppatte
bhikkhū dhammasabhāyaṃ kathaṃ samuṭṭhāpesuṃ āvuso tathāgato khattiyasukhumālo
buddhasukhumālo mahantena iddhānubhāvena samannāgatopi verañjena

---------------------------------------------------------------------------------------------
page356.
Brāhmaṇena nimantito temāsaṃ vasanto mārāvaṭṭanavasena tassa
santikā ekadivasampi bhikkhaṃ alabhitvā loluppacāraṃ pahāya temāsaṃ
patthapūlakapatthodanena yāpento aññattha na agamāsi aho vata
tathāgatānaṃ appīcchasantuṭṭhibhāvoti. Satthā āgantvā kāya nuttha
bhikkhave etarahi kathāya sannisinnāti pucchitvā imāya nāmāti
vutte  anacchariyaṃ bhikkhave tathāgatassa idāni loluppacārappahānaṃ
so pubbepi tiracchānayoniyaṃ nibbatto loluppacāraṃ pahāsīti vatvā
atītaṃ āhari. Sabbaṃpi vatthuṃ heṭṭhā kathitaniyāmeneva vitthāretabbaṃ
       santi rukkhā haritapattā    dumā nekaphalā bahū
       kasmā nu sukkhe koḷāpe  suvassa nirato mano.
       Phalassa upabhuñjimhā       nekavassagaṇe bahū
       aphalampi viditvāna        sā ca mitti yathā pure.
       Sukkhañca rukkhakoḷāpaṃ      opattamaphalaṃ dumaṃ
       ohāya sakuṇā yanti      kiṃ dosaṃ passase dija.
       Ye phalatthā sambhajanti     aphaloti jahanti naṃ
       attatthapaññā dummedhā    te honti pakkhapātino.
       Sādhu sakkhi kataṃ hoti      mitti saṃsati santhavo
       sacetaṃ dhammaṃ rocesi      pāsaṃsosi vijānataṃ.
       So te suva varaṃ dammi     pattayāna vihaṅgama
       varaṃ varassu vaṅkaṅga       yaṃkiñci manasicchasi.

---------------------------------------------------------------------------------------------
page357.
       Api nāma naṃ puna passe    sapattaṃ saphalaṃ dumaṃ
       daliddova nidhiṃ laddhā      nandeyyāhaṃ punappunaṃ.
       Tato amatamādāya        abhisiñci mahīruhaṃ
       tassa sākhā virūhiṃsu       sītacchāyā manoramā.
       Evaṃ sakka sukhī hohi      saha sabbehi ñātibhi
       yathāhamajja sukhito        disvāna saphalaṃ dumaṃ.
       Suvassa ca varaṃ datvā      katvāna saphalaṃ dumaṃ
       pakkāmi saha bhariyāya      devānaṃ nandanaṃ vananti.
     Atthopi purimavaseneva veditabbo. Anuttānapadamattameva pana
vaṇṇayissāma haritapattāti nīlapattasañchannā. Koḷāpeti vāte
paharante ākoṭitasaddaṃ viya muñcamāne nissāre. Suvassāti
āyasmato suvarājassa kasmā evarūpe rukkhe mano nirato.
Phalassāti phalaṃ assa rukkhassa. Nekavassagaṇeti anekavassagaṇe.
Bahūti samānepi anekasate na dve na tayo atha kho bahūni.
Viditvānāti haṃsarājā idāni amhākaṃ imaṃ rukkhaṃ aphalaṃ viditvāpi
yathā pure etena saddhiṃ metti yāva metti taṃ hi mayaṃ na
bhindāma mettiṃ bhindantā hi anariyā asappurisā nāma hontīti
pakāsento evamāha. Opattanti avapattaṃ nippattaṃ patitapattaṃ.
Kiṃ dosaṃ passaseti aññe sakuṇā etaṃ ohāya aññattha gacchanti
tvaṃ evaṃgamane kiṃ nāma dosaṃ passasīti. Ye phalatthāti ye
pakkhino phalatthāya phalakāraṇā sambhajanti upagacchanti. Aphaloti

---------------------------------------------------------------------------------------------
page358.
Ñatvā etaṃ jahanti. Attatthapaññāti attano atthāya paññā
paraṃ anoloketvā attaniyeva ṭhitā etesaṃ paññāti attatthapaññā.
Pakkhapātinoti te attanoyeva vuḍḍhiṃ paccāsiṃsamānā mittipakkhaṃ
pātenti nāsentīti pakkhapātino nāma honti. Attano
pakkheyeva vā patantītipi pakkhapātino. Api nāma nanti haṃsarāja
sace mama manoratho nipphajjeyya tayā dinno varo sampajjeyya
api nāma ahaṃ imaṃ rukkhaṃ sapattaṃ saphalaṃ puna passeyyaṃ tato daliddova
nidhiṃ labhitvā punappunaṃ etaṃ abhinandeyyaṃ taṃ disvāva pamodeyyanti.
Amatamādāyāti attano ānubhāvena ṭhito gaṅgodakaṃ gahetvā
abhisiñcayīti attho. Imasmiṃ jātake imāya saddhiṃ dve abhisambuddha-
gāthā honti.
     Satthā imaṃ dhammadesanaṃ āharitvā jātakaṃ samodhānesi tadā
sakko anuruddho ahosi suvarājā pana ahamevāti.
                 Cullasuvakarājajātakaṃ catutthaṃ.
                       Haritacajātakaṃ
     sutametaṃ mahābrahmeti idaṃ satthā jetavane viharanto ukkaṇṭhita-
bhikkhuṃ ārabbha kathesi.
     Taṃ hi bhikkhuṃ ekaṃ alaṅkataṃ mātugāmaṃ disvā ukkaṇṭhitaṃ
dīghakesanakhalomaṃ vibbhamitukāmaṃ ācariyupajjhāyehi aruciyā ānitaṃ
satthā saccaṃ kira bhikkhu ukkaṇṭhitosīti pucchitvā saccaṃ

---------------------------------------------------------------------------------------------
page359.
Bhanteti kiṃkāraṇāti alaṅkataṃ mātugāmaṃ disvā kilesavasena
bhanteti vutte bhikkhu kileso nāma guṇaviddhaṃsanato nirassādo
niraye nibbattāpeti esa pana kileso kiṃkāraṇā taṃ na
kilamessati na hi sineruṃ paharitvā paharaṇavāto purāṇapaṇṇassa
lujjati imaṃ hi kilesaṃ nissāya bodhiñāṇassānupadaṃ caramānā
pañcābhiññāaṭṭhasamāpattilābhino visuddhamahāpurisāpi satiṃ upaṭṭhapetuṃ
asakkontā jhānaṃ antaradhāpesunti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
ekasmiṃ nigame asītikoṭivibhave brāhmaṇakule nibbatti. Kāñcana-
chavitāya tassa haritacakumārotissa nāmaṃ kariṃsu. So vayappatto
takkasilāyaṃ uggahitasippo kuṭumbaṃ saṇṭhapetvā mātāpitūnaṃ accayena
dhanavilokanaṃ katvā dhanameva paññāyati dhanassa uppādakā na
paññāyanti mayāpi maraṇamukhe cuṇṇavicuṇṇena bhavitabbanti maraṇabhayabhīto
mahādānaṃ datvā himavantaṃ pavisitvā isipabbajjaṃ pabbajitvā sattame
divase pañca abhiññā ca samāpattiyo ca nibbattetvā tattha
ciraṃ vanamūlaphalāhāro yāpetvā loṇambilasevanatthaṃ pabbatā otaritvā
anupubbena bārāṇasiṃ patvā rājuyyāne vasitvā punadivase bārāṇasiyaṃ
bhikkhāya caranto rājaṅgaṇaṃ sampāpuṇi. Rājā taṃ disvā
pasannacitto pakkosāpetvā samussitasetachatte rājapallaṅke nisīdā-
petvā nānaggarasabhojanaṃ bhojetvā anumodanāvasāne atirekataraṃ
pasīditvā kahaṃ bhante gacchathāti pucchitvā vassāvāsaṭṭhānaṃ

---------------------------------------------------------------------------------------------
page360.
Upadhāremi mahārājāti vutte sādhu bhanteti bhuttapātarāso taṃ
ādāya uyyānaṃ gantvā tassa rattiṭṭhānadivāṭṭhānādīni kārāpetvā
uyyānapālaṃ paricārikaṃ katvā datvā vanditvā nikkhami. Mahāsatto
tato paṭṭhāya nibaddhaṃ rañño gehe bhuñjanto dvādasa vassāni
vasi. Athekadivasaṃ rājā paccantaṃ kupitaṃ vūpasametuṃ gacchanto
amhākaṃ puññakkhettaṃ mā pamajjīti mahāsattaṃ deviyā niyyādetvā
agamāsi. Tato paṭṭhāya sā mahāsattaṃ sahatthā parivīsati.
Athekadivasaṃ sā bhojanaṃ sampādetvā tasmiṃ cirāyamāne gandhodakena
nahātvā saṇhamaṭṭhasāṭakaṃ nivāsetvā sīhapañjaraṃ vivarāpetvā
sarīre vātaṃ paharāpentī khuddakamañcake nipajji. Mahāsattopi
sunivattho supāruto bhikkhābhājanaṃ ādāya ākāsenāgantvā sīhapañjaraṃ
sampāpuṇi. Deviyā tassa vākacīrasaddaṃ sutvā vegena uṭṭhahantiyā
maṭṭhasāṭako bhassi. Mahāsattassa visabhāgārammaṇe cakkhuṃ paṭihaññi.
Athassa anekavassakoṭisatasahassakālaṃ abbhantare nivuṭṭha-
kileso karaṇḍake sayitaāsīviso viya uṭṭhahitvā jhānaṃ antaradhāpesi.
So satiṃ upaṭṭhapetuṃ asakkonto gantvā deviṃ hatthe
gaṇhi. Tāvadeva sāṇiṃ parikkhipiṃsu. So tāya saddhiṃ lokadhammaṃ
sevitvā bhuñjitvā uyyānaṃ gantvā tato paṭṭhāya devasikaṃ tatheva
akāsi. Tassa tāya saddhiṃ lokadhammapaṭisevanaṃ sakalanagare pākaṭaṃ
jātaṃ. Amaccā haritacatāpaso evamakāsīti rañño paṇṇaṃ
pahiṇiṃsu. Rājā maṃ bhinditukāmā evaṃ vadantīti asaddahitvā

---------------------------------------------------------------------------------------------
page361.
Paccantaṃ vūpasametvā bārāṇasiṃ paccāgantvā nagaraṃ padakkhiṇaṃ
katvā deviyā santikaṃ gantvā saccaṃ kira mama ayyo
haritacatāpaso tayā saddhiṃ lokadhammaṃ paṭisevīti pucchi. Saccaṃ devāti.
So tassāpi asaddahitvā tameva pucchissāmīti uyyānaṃ gantvā
vanditvā ekamantaṃ nisīditvā taṃ pucchanto paṭhamaṃ gāthamāha
        sutametaṃ mahābrahme   kāme bhuñjati hārito
        kaccetaṃ vacanaṃ tucchaṃ    kacci suddho irīyasīti.
     Tattha kaccetanti kacci etaṃ hārito kāme bhuñjatīti amhehi
sutaṃ vacanaṃ tucchaṃ abhūtaṃ kacci tvaṃ suddho iriyasi viharasīti.
     So cintesi ayaṃ rājā nāhaṃ paribhuñjāmīti vuttepi mama
saddahissateva imasmiṃ pana loke saccasadisī patiṭṭhā nāma natthi
ujjhitasaccā hi bodhimūle nisīditvā bodhiṃ pāpuṇituṃ na sakkonti
mayā saccameva kathetuṃ vaṭṭatīti. Bodhisattassa hi ekaccesu
ṭhānesu pāṇātipātopi adinnādānaṃpi micchācāropi surāpānampi
hotiyeva atthabhañjanakaṃ visaṃvādanaṃ purakkhitvā musāvādo nāma na
hoti tasmā so saccameva kathento dutiyaṃ gāthamāha
        evametaṃ mahārāja    yathā te vacanaṃ sutaṃ
        kumaggaṃ paṭipannosmi    mohaneyyesu mucchitoti.
     Tattha mohaneyyesūti kāmaguṇesu. Kāmaguṇe hi lokā
muyhanti tasmā mohaneyyāti vuccanti.

---------------------------------------------------------------------------------------------
page362.
     Taṃ sutvā rājā tatiyaṃ gāthamāha
        adu paññā kimatthiyā   nipuṇā sādhucintinī
        yāya uppatitaṃ rāgaṃ    kiṃmano na vinodayeti.
     Tattha adūti nipāto. Idaṃ vuttaṃ hoti bhante gilānassa
nāma bhesajjaṃ paṭisaraṇaṃ pipāsitassa pānīyaṃ paṭisaraṇaṃ tumhākaṃ
panesā nipuṇā sādhūnaṃ atthānaṃ cintinī paññā kimatthiyā yāya
uppatitaṃ rāgaṃ kiṃmano na vinodayeti kiṃcittaṃ vinodetuṃ nāsakkhīti.
     Athassa kilesabalaṃ dassento hārito catutthaṃ gāthamāha
        cattārome mahārāja     loke atibalā bhusā
        rāgo doso mado moho  yattha paññā na gādhatīti.
     Tattha yatthāti yesu pariyuṭṭhānaṃ pattesu mahoghe patito viya
paññā gādhaṃ patiṭṭhaṃ na labhati.
     Taṃ sutvā rājā pañcamaṃ gāthamāha
        arahā sīlasampanno       suddho carati hārito
        medhāvī paṇḍito ceva     iti no sammato bhavanti.
     Tattha iti no sammatoti evaṃ amhākaṃ sammato sambhāvito
bhāvaṃ.
     Taṃ sutvā tato hārito chaṭṭhaṃ gāthamāha
        medhāvinampi hiṃsanti       isidhammaguṇe rataṃ
        vitakkā pāpakā rāja     subhā rāgūpasañhitāti.
     Tattha subhāti subhanimittaggahaṇena pavattā.

---------------------------------------------------------------------------------------------
page363.
Atha naṃ kilesappahāne ussāhento rājā sattamaṃ gāthamāha
                uppannāyaṃ sarīrajo
                rāgo vaṇṇavidūsano tava
                taṃ pajaha bhaddante
                bahunāsi medhāvi sammatoti.
     Tattha vaṇṇavidūsano tavāti tava sarīravaṇṇassa ca guṇa-
vaṇṇassa ca dūsano. Bahunāsīti bahūnaṃ āsi tvaṃ medhāvīti sammato.
     Taṃ sutvā tato mahāsatto satiṃ paṭilabhitvā kāmesu ādīnavaṃ
sallakkhetvā aṭṭhamaṃ gāthamāha
     te andhakaraṇe kāme    bahudukkhe mahāvise
     tesaṃ mūlaṃ gavesissaṃ      chejjaṃ rāgaṃ sabandhananti.
     Tattha andhakaraṇeti paññācakkhuvināsanato andhabhāvakare.
Bahudukkheti ettha appassādā kāmāti ādīni suttāni āharitvā
tesaṃ bahudukkhatā dassetabbā. Mahāviseti sampayuttakilesavisassa
ceva vipākavisassa ca mahantatāya mahāvise. Tesaṃ mūlanti te
vuttappakāre kāme pahātuṃ tesaṃ mūlaṃ gavesissaṃ pariyesissāmi.
Kiṃ pana tesaṃ mūlanti. Ayonisomanasikāro. Chejjaṃ rāgaṃ
sabandhananti mahārāja idāni paññākhaggena paharitvā subhanimitta-
bandhanena sabandhanaṃ rāgaṃ chindissāmīti.
     Idañca pana vatvā mahārāja okāsantāva me karohīti
okāsaṃ kāretvā paṇṇalālaṃ pavisitvā kasiṇamaṇḍalaṃ oloketvā

---------------------------------------------------------------------------------------------
page364.
Puna naṭṭhaṃ jhānaṃ uppādetvā paṇṇasālato nikkhamitvā ākāse
pallaṅkena nisīditvā rañño dhammaṃ desetvā mahārāja ahaṃ
aṭṭhāne vuṭṭhakāraṇā mahājanamajjhe garahappatto appamatto
hohi puna dāni ahaṃ anitthigandhavanasaṇḍameva gamissāmīti rañño
rodantassa paridevantassa himavantameva gantvā aparihīnajjhāno
brahmalokūpago ahosi.
     Satthā taṃ kāraṇaṃ ñatvā
        idaṃ vatvāna hārito   isi saccaparakkamo
        kāmarāgaṃ virājetvā  brahmalokūpago ahūti
abhisambuddho hutvā imaṃ gāthaṃ vatvā saccāni pakāsetvā jātakaṃ
samodhānesi. Saccapariyosāne ukkaṇṭhitabhikkhu arahatte patiṭṭhahi.
Tadā rājā ānando ahosi haritacatāpaso pana ahamevāti.
                    Haritacajātakaṃ pañcamaṃ.
                       Padakusalajātakaṃ
     bahussutanti idaṃ satthā jetavane viharanto ekaṃ dārakaṃ
ārabbha kathesi.
     So kira sāvatthiyaṃ kuṭumbikaputto sattavassakāleyeva
padakusalo ahosi. Athassa pitā imaṃ vīmaṃsissāmīti tassa ajānantasseva
mittagharaṃ agamāsi. So pitu gataṭṭhānaṃ apucchitvāva tassa
padānusārena gantvā pitu santike aṭṭhāsi. Atha naṃ pitā ekadivasaṃva

---------------------------------------------------------------------------------------------
page365.
Pucchi tāta tvaṃ mayi taṃ ajānāpetvā gatepi kathaṃ mama
gataṭṭhānaṃ jānāsīti. Tāta padaṃ te sañjānāmi padakusalo
ahanti. Athassa vīmaṃsanatthāya pitā bhuttapātarāso gharā
nikkhamitvā anantaraṃ paṭivissakagharaṃ gantvā tato tatiyaṃ pavisitvā
tatiyagharāni nikkhamitvā puna attano gharadvāraṃ āgantvā tato
uttaradvāraṃ gantvā dvārena nikkhamitvā nagaraṃ vāmaṃ karonto
jetavanaṃ gantvā satthāraṃ vanditvā dhammaṃ suṇanto nisīdi.
Dārako kahaṃ me pitāti pucchitvā na jānāmāti vutte tassa
padānusārena anantaraṃ paṭivissakagharaṃ ādiṃ katvā pitu gatamaggeneva
jetavanaṃ gantvā satthāraṃ vanditvā pitu santike aṭṭhāsi.
Pitarāpi kathaṃ tāta mama idhāgatabhāvaṃ aññāsīti puṭṭho padaṃ
sañjānitvā padānusārena āgatomhīti āha. Satthā kiṃ kathesi
upāsakāti pucchitvā bhante ayaṃ dārako padakusalo ahaṃ imaṃ
vīmaṃsanto iminā nāma upāyena āgato ayampi maṃ gehe
adisvā mama padānusāreneva āgatoti vutte anacchariyaṃ upāsaka
bhūmiyaṃ padasañjānanaṃ porāṇakapaṇḍitā ākāse padaṃ sañjāniṃsūti
vatvā tena yācito atītaṃ āhari
     atīte bārāṇasiyaṃ brahmadatte rajjaṃ kārente tassa aggamahesī
aticaritvā raññā pucchitā sace ahaṃ tumhe aticarāmi assamukhī
yakkhinī homīti sapathaṃ katvā tato kālaṃ katvā ekasmiṃ pabbatapāde
assamukhī yakkhinī hutvā leṇaguhāyaṃ vasamānā mahāaṭaviyaṃ pubbantato

---------------------------------------------------------------------------------------------
page366.
Aparantagamanamagge anusañcarante manusse gahetvā khādati. Sā
kira tīṇi vassāni vessavaṇaṃ upaṭṭhahitvā āyāmato tiṃsa yojane
vitthārato pañca yojane ṭhāne manusse khādituṃ labhi. Athekadivasaṃ
eko aḍḍho mahaddhano mahābhogo abhirūpo brāhmaṇo bahūhi
manussehi parivuto taṃ maggaṃ abhirūhi. Taṃ disvā yakkhinī tussitvā
pakkhandi. Parivāramanussā palāyiṃsu. Sā vātavegena gantvā
brāhmaṇaṃ gaṇhitvā piṭṭhiyaṃ nipajjāpetvā guhaṃ gacchantī purisasamphassaṃ
paṭilabhitvā kilesavasena tasmiṃ sinehaṃ uppādetvā taṃ akhāditvā
attano sāmikaṃ akāsi. Te ubhopi aññamaññaṃ samaggasaṃvāsaṃ
vasiṃsu. Tato paṭṭhāya yakkhinī manusse gaṇhantī vatthataṇḍulatelādīnipi
gahetvā tassa nānaggarasabhojanaṃ upanetvā attano manussamaṃsaṃ
khādati. Gamanakāle ca tassa palāyanabhayena mahatiyā silāya guhadvāraṃ
pidahitvā gacchati. Evaṃ tesu sammodamānesu vasantesu bodhisatto
nibbattaṭṭhānā cavitvā brāhmaṇaṃ paṭicca tassā kucchismiṃ paṭisandhiṃ
gaṇhi. Sā dasamāsaccayena puttaṃ janetvā putte ca brāhmaṇe
ca balavasinehā hutvā ubhopi posesi. Sā aparabhāge putte
vuḍḍhippatte puttaṃ pitarā saddhiṃ antoguhāyaṃ pavesetvā dvāraṃ
pidahati. Athekadivasaṃ bodhisatto tassā gatakālaṃ ñatvā silaṃ
apanetvā pitaraṃ bahi akāsi. Sā āgantvā kena silā
apanītāti vatvā amma mayā  apanītā andhakāre nisīdituṃ na
sakkomīti vutte puttasinehena na kiñci avoca. Athekadivasaṃ

---------------------------------------------------------------------------------------------
page367.
Bodhisatto pitaraṃ pucchi tāta mayhaṃ mātu mukhaṃ aññādisaṃ
tumhākaṃ aññādisaṃ kiṃ nu kho kāraṇanti. Tāta tava mātā
manussamaṃsakhāditukā yakkhinī mayaṃ ubho manussāti. Tāta yadi
evaṃ idha kasmā vasāma ehi manussapathaṃ gacchāmāti. Tāta
sace mayaṃ palāyissāma ubhopi amhe tava mātā māressatīti.
Bodhisatto mā bhāyi tāta tava manussapathasampādanaṃ mama bhāroti
pitaraṃ samassāsetvā punadivase mātari gatāya pitaraṃ gahetvā palāyi.
Yakkhinī āgantvā te adisvā vātavegena pakkhanditvā te gahetvā
brāhmaṇa kiṃ palāyasi kinte idha natthīti vatvā bhadde mā
maṃ kujjhi puttote maṃ gahetvā palāyatīti vutte puttasinehena
naṃ kiñci avatvā te assāsetvā attano vasanaṭṭhānameva te
gahetvā gatā. Evaṃ punapi tatiyadivase palāyante ānesi. Bodhi-
satto cintesi mayhaṃ mātu paricchinnena okāsena bhavitabbaṃ yannūnāhaṃ
imissā āṇāpavattiṭṭhānasīmaṃ puccheyyaṃ atha naṃ atikkamitvā
palāyissāmāti. So ekadivasaṃ mātaraṃ gahetvā ekamantaṃ nisinno
amma mātu santakaṃ nāma puttānaṃ pāpuṇāti akkhāhi me attano
santakāya bhūmiyā paricchedanti āha. Sā sabbadisāsu pabbatādi-
nimittāni kathetvā āyāmato tiṃsayojanaṃ vitthārato pañcayojanaṃ
ṭhānaṃ puttassa kathetvā idaṃ ettakaṃ ṭhānaṃ sallakkhehi puttāti
āha. So dve tayo divase atikkamitvā mātu aṭaviṃ gatakāle
pitaraṃ khandhe āropetvā mātarā dinnasaññāya vātavegena pakkhanditvā

---------------------------------------------------------------------------------------------
page368.
Paricchedanadītīraṃ sampāpuṇi. Sāpi āgantvā te apassantī
anubandhi. Bodhisatto pitaraṃ gahetvā nadīmajjhaṃ agamāsi. Sā
gantvā nadītīre ṭhatvā attano paricchedaṃ atikkantabhāvaṃ ñatvā
tattheva ṭhatvā tāta pitaraṃ gahetvā ehi mayhaṃ ko doso
tumhākaṃ maṃ nissāya kiṃ nāma na sampajjati nivattetha sāmīti
puttañca patiñca yāci. Atha brāhmaṇo nadiṃ otari. Sā
puttameva yācantī tāta mā evaṃ kari paṭinivattāhīti āha.
Amma mayaṃ manussā tvaṃ yakkhinī na sakkā sabbakālaṃ tava
santike vasitunti neva nivattissāmāti. Neva nivattissasi tātāti.
Āma ammāti. Tāta yadi na nivattissasi loke jīvitaṃ nāma
dukkhaṃ sippaṃ ajānantā jīvituṃ na sakkonti ahaṃ ekaṃ cintāmaṇiṃ
nāma vijjaṃ jānāmi tassānubhāvena dvādasasaṃvaccharamatthake gatānampi
padānupadaṃ viya sakkā gaṇhituṃ ayaṃ te jīvikā bhavissati uggaṇha
tāta taṃ anagghaṃ mantanti tathārūpena dukkhena abhibhūtāpi puttasinehena
mantaṃ adāsi. Bodhisatto nadiyā ṭhitakova mātaraṃ vanditvā hattha-
kacchapuṭaṃ katvā mantaṃ gahetvā mātaraṃ vanditvā gaccha ammāti
āha. Tāta tumhesu anivattantesu mayhaṃ jīvitaṃ natthīti vatvā gāthamāha
        ehi putta nivattassu   mā anāthaṃ karohi me
        ajja puttaṃ apassantī   yakkhinī maraṇaṃ gatāti.
Yakkhinīpi uraṃ pahari. Tāvadevassā puttasokena hadayaṃ phali.
Sā maritvā tattheva patitā. Tadā bodhisatto tassā matabhāvaṃ

---------------------------------------------------------------------------------------------
page369.
Ñatvā pitaraṃ pakkositvā mātu santikaṃ gantvā cittakaṃ katvā
jhāpetvā āhaḷanaṃ nibbāpetvā nānāvaṇṇehi pupphehi pūjetvā
roditvā paridevitvā pitaraṃ ādāya bārāṇasiyaṃ gantvā rājadvāre
ṭhatvā padakusalo māṇavo dvāre ṭhitoti rañño paṭivedetvā
tenahi āgacchatūti vutte pavisitvā rājānaṃ vanditvā tāta
tvaṃ kiṃ sippaṃ jānāsīti vutte deva dvādasasaṃvaccharamatthake hatabhaṇḍaṃ
padānupadaṃ gantvā gaṇhituṃ jānāmīti āha. Tenahi maṃ upaṭṭhāhīti.
Devasikaṃ sahassaṃ labhanto upaṭṭhahissāmīti. Sādhu tāta upaṭṭhahīti.
Rājā devasikaṃ sahassaṃ dāpesi. Athekadivasaṃ purohito rājānaṃ
āha mahārāja mayaṃ tassa māṇavassa sippānubhāvena kassaci
kammassa akatattā taṃ sippaṃ atthi vā natthi vāti na jānāma
vīmaṃsissāma tāva nanti. Rājā sādhūti sampaṭicchitvā ubhopi
janā ratanagopakānaṃ saññaṃ datvā ratanasāraṃ gahetvā pāsādā
oruyha rājanivesanantare tikkhattuṃ āvijjhitvā nisseṇiṃ attharitvā
pākāramatthakena bahi otaritvā vinicchayasālaṃ pavisitvā tattha
nisīditvā punāgantvā nisseṇiṃ attharitvā pākāramatthakena otaritvā
antepure pokkharaṇiyā tīraṃ gantvā pokkharaṇiṃ tikkhattuṃ padakkhiṇaṃ
katvā otaritvā antopokkharaṇiyaṃ bhaṇḍaṃ ṭhapetvā gantvā
pāsādaṃ abhirūhiṃsu. Punadivase rājanivesanato corā kira ratanaṃ
hariṃsūti ekakolāhalaṃ ahosi. Rājā ajānanto viya hutvā

---------------------------------------------------------------------------------------------
page370.
Bodhisattaṃ pakkosāpetvā tāta rājanivesanato bahuratanabhaṇḍaṃ hataṃ
handa naṃ anuvijjhituṃ vaṭṭatīti āha. Mahārāja dvādasasaṃvacchara-
matthake hatabhaṇḍaṃ corānaṃ padānupadaṃ gantvā āharaṇasamatthassa
mama anacchariyaṃ ajja rattiṃ hataṃ bhaṇḍaṃ āharituṃ sakkhissāmi taṃ
mā cintayitthāti. Tenahi tāta āharāti. So sādhu devāti
vatvā mātaraṃ vanditvā mantaṃ parivattetvā mahātale ṭhitova
mahārāja dvinnaṃ corānaṃ padaṃ paññāyatīti vatvā rañño ca
purohitassa ca padānusārena sirigabbhaṃ pavisitvā tato nikkhamitvā
pāsādā oruyha rājanivesanantare tikkhattuṃ parigantvā
pāsādānusāreneva pākārasamīpaṃ gantvā pākāre ṭhatvā mahārāja
imasmiṃ ṭhāne pākārato muñcitvā ākāse padaṃ paññāyati nisseṇiṃ
dethāti nisseṇiṃ attharāpetvā pākāramatthakena otaritvā
padānusāreneva vinicchayasālaṃ gantvā puna rājanivesanaṃ āgantvā nisseṇiṃ
attharāpetvā pākāramatthakena oruyha pokkharaṇiṃ gantvā tikkhattuṃ
padakkhiṇaṃ katvā mahārāja corā imaṃ pokkharaṇiṃ otiṇṇāti
vatvā attanā ṭhapitaṃ viya bhaṇḍakaṃ nīharitvā rañño datvā
mahārāja ime dve corā abhiññātamahācorā iminā maggena
rājanivesanaṃ abhirūhiṃsūti āha. Mahājano tuṭṭhapahaṭṭho aṅguliyo
papphoṭesi. Celukkhepā pavattiṃsu. Rājā cintesi ayaṃ māṇavo
padānusārena gantvā corehi ṭhapitabhaṇḍaṭhānameva maññe jānāti
core pana gahetuṃ na sakkotīti. Atha naṃ āha corehi hatabhaṇḍaṃ

---------------------------------------------------------------------------------------------
page371.
Tāva no tayā āhataṃ core pana no gahetvā dātuṃ sakkhissasīti.
Mahārāja idheva corā na dūreti. Ko ca coro ko ca
coroti. Mahārāja yo icchati sova coro hoti tumhākaṃ
bhaṇḍakassa laddhakālato paṭṭhāya corehi ko attho mā
pucchathāti. Tāta ahaṃ tuyhaṃ devasikaṃ sahassaṃ dammi core me
gahetvā dehīti. Mahārāja dhane laddhe kiṃ corehīti. Dhanatopi
no tāta core laddhuṃ vaṭṭatīti. Tenahi mahārāja ime nāma
corāti tumhākaṃ na kathessāmi atīte pavattitakāraṇaṃ pana vo
āharissāmi sace tumhe paññavanto taṃ kāraṇaṃ jānathāti so
evaṃ vatvā atītaṃ āhari
     mahārāja atīte bārāṇasito avidūre nadītīragāmake pāṭalī nāma
eko naṭamāṇavo vasati. So ekasmiṃ ussavadivase bhariyaṃ ādāya
bārāṇasiṃ pavisitvā naccitvā gāyitvā dhanaṃ labhitvā ussavapariyosāne
bahuṃ surābhattaṃ gāhāpetvā attano gāmaṃ gacchanto nadītīraṃ patvā
navodakaṃ āgacchantaṃ disvā bhattaṃ bhuñjitvā suraṃ pivanto nisīditvā
matto attano balaṃ ajānanto mahāvīṇaṃ gīvāya bandhitvā nadiṃ
otaritvā gamissāmīti bhariyaṃ hatthe gahetvā nadiṃ otari.
Vīṇāchiddehi udakaṃ pāvisi. Atha naṃ sā vīṇā udake osīdāpesi.
Bhariyā panassa osīdanabhāvaṃ ñatvā taṃ vissajjetvā uttaritvā
tīre aṭṭhāsi. Naṭapāṭalī sakiṃ ummujjati sakiṃ nimmujjati udakaṃ
pivitvā uddhumātodaro ahosi. Athassa bhariyā cintesi mayhaṃ

---------------------------------------------------------------------------------------------
page372.
Sāmiko idāni marissati ekaṃ gītakaṃ yācitvā parisamajjhe taṃ
gāyantī jīvitaṃ kappessāmīti cintetvā sāmi tvaṃ udake nimmujjasi
ekaṃ me gītakaṃ dehi tena jīvitaṃ kappessāmīti vatvā gāthamāha
        bahussutaṃ cittakathaṃ      gaṅgā vahati pāṭaliṃ
        vuyhamānaka bhaddante   ekaṃ me dehi gāthakanti.
     Tattha gāthakanti khuddakagāthaṃ.
     Atha naṃ naṭapāṭalī bhadde kathaṃ te gītakaṃ dassāmi idāni
mahājanassa paṭisaraṇabhūtaṃ udakaṃ māressatīti vatvā gāthamāha
        yena siñcanti dukkhitaṃ   yena siñcanti āturaṃ
        tassa majjhe marissāmi  jātaṃ saraṇato bhayanti.
     Bodhisatto imaṃ gāthaṃ dassetvā mahārāja yathā udakaṃ
mahājanassa paṭisaraṇaṃ tathā rājānopi tesaṃ santikā bhaye uppajja-
māne taṃ bhayaṃ ko paṭibāhissatīti vatvā mahārāja idaṃ kāraṇaṃ
paṭicchannaṃ mayā pana paṇḍitavedanīyaṃ katvā kathitaṃ jānāhi
mahārājāti āha. Tāta ahaṃ evarūpaṃ paṭicchannaṃ kathaṃ jānāmi
core me gahetvā dehīti āha. Athassa mahāsatto tenahi
mahārāja idaṃ sutvā jānāhīti aparampi kāraṇaṃ āhari
     deva pubbe imissā ca bārāṇasiyā dvāragāme eko
kumbhakāro bhājanatthāya mattikaṃ āharanto ekasmiññeva ṭhāne
nibaddhaṃ gaṇhitvā antopabbhāraṃ mahantaṃ āvāṭaṃ khaṇi. Athekadivasaṃ
tassa mattikaṃ gaṇhantassa akālamahāmegho uṭṭhahitvā mahāvuṭṭhiṃ

---------------------------------------------------------------------------------------------
page373.
Pātesi. Udakaṃ avattharamānaṃ āvāṭaṃ pātesi. Tenassa matthako
bhijji. So paridevanto gāthamāha
        yattha vījāni rūhanti    sattā yattha patiṭṭhitā
        sā me sīsaṃ nippīḷeti  jātaṃ saraṇato bhayanti.
     Tattha nippīḷetīti nipatitvā pīḷeti bhindati.
     Yathā hi deva mahājanassa paṭisaraṇabhūtā mahāpaṭhavī kumbhakārassa
sīsaṃ bhindi evaṃ mahāpaṭhavīsame sabbalokassa paṭisaraṇe narinde
uṭṭhāya corakammaṃ karonte ko paṭibāhissati sakkhissasi mahārāja
evaṃ paṭicchādetvā kathitaṃ coraṃ jānitunti. Tāta mayhaṃ paṭicchanna-
kāraṇaṃ natthi ayaṃ coroti evaṃ me coraṃ gahetvā dehīti.
So rājānaṃ rakkhanto tvaṃ coroti avatvā aparampi udāharaṇaṃ
āhari
     mahārāja pubbe imasmiṃyeva nagare ekassa purisassa gehe
āditte so anto pavisitvā bhaṇḍakaṃ nīharāti aññaṃ āṇāpesi.
Tasmiṃ pavisitvā nīharante gehadvāraṃ pidahi. So dhūmandho
hutvā nikkhamanamaggaṃ alabhanto uppannaḍāhadukkho hutvā anto
ṭhito paridevanto gāthamāha
        yena bhattāni paccanti   sītaṃ yena vihaññati
        so maṃ ḍahati gattāni    jātaṃ saraṇato bhayanti.
     Tattha so maṃ ḍahatīti so me ḍāhati. Ayameva vā pāṭho.
     Mahārāja aggi viya mahājanassa paṭisaraṇabhūto eko manusso

---------------------------------------------------------------------------------------------
page374.
Ratanabhaṇḍikaṃ hari mā maṃ coraṃ pucchasīti. Tāta mayhaṃ coraṃ
dehiyevāti. So rājānaṃ tvaṃ coroti avatvā aparampi udāharaṇaṃ
āhari
     deva pubbe imasmiṃyeva nagare eko puriso atibahuṃ bhuñjitvā
jīrāpetuṃ asakkonto vedanāpatto hutvā paridevanto gāthamāha
        yena bhattena yāpenti   puthū brāhmaṇakhattiyā
        so maṃ bhutto byāpādi   jātaṃ saraṇato bhayanti.
     Tattha so maṃ bhutto byāpādīti so odano bhutto maṃ
byāpādeti māreti.
     Mahārāja bhattaṃ viya mahājanassa paṭisaraṇabhūto eko bhaṇḍakaṃ
hari tasmiṃ laddhe kiṃ coraṃ pucchasīti. Tāta sakkonto coraṃ
me dehīti. So aparampi udāharaṇaṃ āhari
     mahārāja pubbe imasmiṃyeva nagare ekassa vāto uṭṭhahitvā
gattāni bhañji. So paridevanto gāthamāha
        gimhānaṃ pacchime māse   vātamicchanti paṇḍitā
        so me bhañjati gattāni   jātaṃ saraṇato bhayanti.
     Iti mahārāja saraṇato bhayaṃ uppannaṃ jānetaṃ kāraṇanti.
Tāta corameva dehīti. So tassa saññāpanatthaṃ aparampi
udāharaṇaṃ āhari
     mahārāja atīte himavantappadese sākhāviṭapasampanno mahārukkho
ahosi anekasahassānaṃ sakuṇānaṃ nivāso. Tassa dve sākhā

---------------------------------------------------------------------------------------------
page375.
Aññamaññaṃ ghaṭṭesuṃ. Tato dhūmo uppajji aggicuṇṇāni
patiṃsu. Taṃ disvā sakuṇajeṭṭhako gāthamāha
        yaṃ nissitā jagatiruhaṃ    (vihaṅgamā) soyaṃ aggiṃ pamuñcati
        disvā bhajatha vaṅkaṅgā  jātaṃ saraṇato bhayanti.
     Tattha jagatiruhanti mahiruhaṃ.
     Yathā hi deva rukkho pakkhīnaṃ paṭisaraṇaṃ evaṃ rājā
mahājanassa tasmiṃ corikaṃ karonte ko paṭibāhissati sallakkhehi
devāti. Tāta mayhaṃ corameva dehīti. Athassa so aparampi
udāharaṇaṃ āhari
     mahārāja ekasmiṃ kāsikagāme aññatarassa kulassa pacchimabhāge
kakkhalasuṃsumāranadī atthi. Tassa ca kulassa ekova putto tassa
pitari kālakate mātaraṃ paṭijaggi. Tassa mātā anicchamānassevekaṃ
kuladhītaraṃ ānesi. Atha sā pubbabhāge sassuṃ sampiyāyitvā pacchā
puttadhītāhi vaḍḍhamānā taṃ nīharitukāmā ahosi. Tassāpi mātā
tasmiṃyeva ghare vasati. Atha sā sāmikassa santike sassuyā
nānappakāraṃ dosaṃ vatvā paribhinditvā ahaṃ te mātaraṃ posetuṃ
na sakkomi mārehi nanti vatvā manussamaraṇaṃ nāma bhāriyaṃ
kathaṃ naṃ māremīti vutte niddokkamanakāle naṃ mañcakeneva gahetvā
suṃsumāranadiyaṃ khipissāma atha naṃ suṃsumārā khādissantīti āha.
Tuyhaṃ pana mātā kuhinti. Tassāyeva santike sayatīti. Tenahi
gaccha tassā nipannamañcake rajjuṃ bandhitvā saññaṃ karohīti. Atha

---------------------------------------------------------------------------------------------
page376.
Sā tathā katvā katā me saññāti āha. Itaro thokaṃ
adhivāsehi manussā tāva sayantūti niddāyanto viya nipajjitvā
gantvā taṃ rajjuṃ bhariyāya mātu mañcake bandhitvā bhariyaṃ pabodhe vā
ubhopi gantvā mañcakeneva saddhiṃ ukkhipitvā nadiyaṃ pakkhipiṃsu.
Tattha naṃ niddāyamānaṃ suṃsumārā viddhaṃsetvā khādiṃsu. Punadivase
mātu parivattitabhāvaṃ ñatvā sāmi mama mātā māritā idāni
tava mātaraṃ mārehīti vatvā tenahi sādhūti vutte susāne cittakaṃ
katvā aggimhi naṃ pakkhipitvā māressāmāti āha. Atha naṃ
niddāyamānaṃ ubhopi susānaṃ netvā ṭhapayiṃsu. Tattha sāmiko bhariyaṃ
āha aggi te ābhatoti pammuṭṭhā na ābhato sāmīti.
Tenahi gantvā ānehīti. Na sakkhissāmi sāmi tayi gatepi ṭhātuṃ
na sakkhissāmi ubhopi gacchissāmāti. Tesu gatesu mahallikā
sītavātena pabodhitā susānabhāvaṃ ñatvā ime maṃ māretukāmā
aggiatthāya gatāti ca upadhāretvā na me balaṃ jānantīti ekaṃ
matakalevaraṃ gahetvā mañcake nipajjāpetvā upari pilotikāya
paṭicchādetvā sayaṃ palāyitvā tattheva leṇaguhaṃ pāvisi. Itare aggiṃ
āharitvā mahallikāti saññāya kalevaraṃ jhāpetvā pakkamiṃsu.
Atha ekena ca corena tasmiṃ guhaleṇe pubbe bhaṇḍikā ṭhapitā
so taṃ gṇhissāmīti āgantvā mahallikaṃ disvā ekā yakkhinī
bhavissati bhaṇḍikā me amanussapariggahitā jātāti ekaṃ bhūtavejjaṃ
ānesi. Atha vejjo mantaṃ karonto guhaṃ pāvisi. Atha naṃ

---------------------------------------------------------------------------------------------
page377.
Sā āha nāhaṃ yakkhinī ehi ubhopi imaṃ dhanaṃ khādissāmāti.
Kathaṃ saddahitabbanti. Tava jivhaṃ mama jivhāya ṭhapehīti. So
tathā akāsi. Athassa sā jivhaṃ ḍaṃsitvā chinditvā pātesi.
Bhūtavejjo addhā esā yakkhinīti jivhāya lohitaṃ paggharanto
viravamāno palāyi. Atha mahallikāpi punadivase maṭṭhasāṭakaṃ
nivāsetvā nānāratanabhaṇḍikaṃ gahetvā gharaṃ agamāsi. Atha suṇisā
taṃ disvā kahaṃ te amma idaṃ laddhanti pucchi. Amma etasmiṃ
susāne dārucittakāya jhāpitā evarūpaṃ labhantīti. Tenahi amma
mayāpi sakkā laddhunti. Mādisī hutvā labhissasīti. Atha sā
pilandhanabhaṇḍikalobhena sāmikassa kathetvā tattha attānaṃ jhāpesi.
Atha naṃ punadivase sāmiko taṃ apassanto amma imāya ca
velāya tvaṃ āgatā suṇisā pana nāgacchatīti. Taṃ sutvā sā
taṃ are pāpapurisa kiṃ matā nāma āgacchantīti tajjetvā gāthamāha
        yamānayiṃ somanassaṃ    māliniṃ candanussadaṃ
        sā maṃ gharā nīharati   jātaṃ saraṇato bhayanti.
     Tattha somanassanti somanassaṃ uppādetvā somanassāti
vā pāṭho. Somanassarati hutvāti attho. Idaṃ vuttaṃ hoti
yamahaṃ imaṃ me nissāya putto puttadhītāhi vaḍḍhissatīti maññāmi
mahallikakāle posessatīti māliniṃ candanussadaṃ katvā alaṅkaritvā
somanassaṃ ānesiṃ sā maṃ ajja gharā nīharati saraṇato bhayaṃ
uppannanti.

---------------------------------------------------------------------------------------------
page378.
     Iti mahārāja suṇisā viya sassuyā mahājanassa rājā paṭisaraṇaṃ
tato bhaye uppanne kiṃ sakkā kātuṃ sallakkhehi devāti. Taṃ sutvā
rājā tāta nāhaṃ tayā āhataṃ kāraṇaṃ jānāmi corameva
dehīti. So rājānaṃ rakkhissāmīti puna aparampi kāraṇaṃ āhari
     deva pubbe imasmiññeva nagare eko puriso patthanaṃ katvā
puttaṃ labhi. So tassa jātakāle putto me laddhoti pītisomanassa-
jāto taṃ posetvā vayappattakāle dārena saṃyojetvā aparabhāge
jaraṃ patvā kammantaṃ adhiṭṭhātuṃ nāsakkhi. Atha naṃ putto tvaṃ
kammaṃ kātuṃ na sakkosi ito nikkhamāti gehato nīhari. So
kicchena kasirena bhikkhāya jīvitaṃ kappento paridevamāno gāthamāha
       yena jātena nandissaṃ    yassa vibhavamicchisaṃ
       so maṃ gharā nicchubhati     jātaṃ saraṇato bhayanti.
     Tattha so manti so putto maṃ gharato nīharati svāhaṃ
bhikkhaṃ caritvā dukkhaṃ jīvāmi saraṇatoyeva me bhayaṃ jātanti.
     Mahārāja yathā pitā nāma mahallako paṭibalena puttena
rakkhitabbo evaṃ sabbopi janapado raññā rakkhitabbo idañca
bhayaṃ uppajjamānaṃ sabbasatte rakkhantassa rañño santikā uppannaṃ
iminā kāraṇena asuko nāma coroti jāna devāti. Taṃ sutvā
rājā tāta nāhaṃ kāraṇaṃ vā akāraṇaṃ vā jānāmi corameva
dehi tvaññeva vā coro hohīti evaṃ rājā punappunaṃ
māṇavaṃ anuyuñji. Atha naṃ so evamāha kiṃ pana mahārāja

---------------------------------------------------------------------------------------------
page379.
Ekaṃseneva coraggahaṇaṃ ārocethāti. Āma tātāti. Tenahi
asuko ca asuko ca coroti parisamajjhe pakāsessāmīti. Evaṃ
karohi tātāti. So tassa vacanaṃ sutvā ayaṃ rājā attānaṃ
rakkhituṃ na detīti gaṇhissāmi idāni coranti sannipatite jānapade
āmantetvā imā dve gāthā āha
       suṇantu me jānapadā       negamā ca samāgatā
       yatodakaṃ tadādittaṃ         yato khemaṃ tato bhayaṃ
       rājā vilumpate raṭṭhaṃ      brāhmaṇo ca purohito
       attaguttā viharatha         jātaṃ saraṇato bhayanti.
     Tattha yatodakaṃ tadādittanti yaṃ udakaṃ tadeva ādittaṃ.
Yato khemanti yato rājato khemena bhavitabbaṃ tatova bhayaṃ
uppannaṃ. Attaguttā viharathāti tumhedāni anāthā jātā attānaṃ
mā vināsetha attanāva guttā hutvā attano santakaṃ dhanadhaññaṃ
rakkhatha rājā nāma mahājanassa paṭisaraṇabhūto tatova tumhākaṃ
bhayaṃ uppannaṃ rājā ca purohito ca vilopakhādakacorā sace
core gahetukāmattha ime dve gaṇhitvā kammakaraṇaṃ karothāti.
     Atha te tassa kathaṃ sutvā cintayiṃsu ayaṃ rājā rakkhaṇārahopi
samāno idāni aññassupari dosaṃ āropetvā attano bhaṇḍakaṃ
sayameva pokkharaṇiyaṃ ṭhapetvā coraṃ pariyesāpeti ito dāni
paṭṭhāya puna corakammassa akaraṇatthāya mārema naṃ pāparājānanti.
Atha te daṇḍamuggarādihatthā uṭṭhāya tattheva rājānañca purohitañca

---------------------------------------------------------------------------------------------
page380.
Pothetvā jīvitakkhayaṃ pāpetvā mahāsattaṃ abhisiñcitvā rajje
patiṭṭhāpesuṃ.
     Iti satthā imaṃ dhammadesanaṃ āharitvā anacchariyaṃ upāsaka
paṭhaviyaṃ padasañjānanaṃ porāṇakapaṇḍitā evaṃ ākāse padaṃ jāniṃsūti
vatvā saccāni pakāsetvā jātakaṃ samodhānesi. Saccapariyosāne
upāsako ca putto ca sotāpattiphale patiṭṭhitā. Tadā pitā
kassapo ahosi padakusalo māṇavo ahamevāti.
                   Padakusalajātakaṃ chaṭṭhamaṃ.
                     Lomasakassapajātakaṃ
     assa indasamo rājāti idaṃ satthā jetavane viharanto ekaṃ
ukkaṇṭhitabhikkhuṃ ārabbha kathesi.
     Taṃ hi bhikkhuṃ satthā saccaṃ kira tvaṃ bhikkhu ukkaṇṭhitosīti
pucchitvā saccanti vutte bhikkhu sinerukampanavāto hi porāṇa-
paṇṇaṃ kiṃ na kampissati yasasamaṅginopi sabbadisā ayasakyaṃ
pāpuṇanti kilesā nāmete parisuddhasattepi saṅkiliṭṭhe karonti
pageva tādisanti vatvā atītaṃ āhari
     atīte bārāṇasīrañño brahmadattassa putto brahmadattakumāro
nāma purohitaputto ca kassapo nāma sahāyakā hutvā ekācariyakule
sabbasippāni uggaṇhiṃsu. Aparabhāge kumāro pitu accayena rajje
patiṭṭhāsi. Atha kassapo cintesi mayhaṃ sahāyo rājā jāto

---------------------------------------------------------------------------------------------
page381.
Idāni me mahantaṃ issariyaṃ dassati kiṃ me issariyena ahaṃ
mātāpitaro ca rājānañca āpucchitvā pabbajissāmīti so rājānañca
mātāpitaro ca āpucchitvā himavantaṃ pavisitvā isipabbajjaṃ
pabbajitvā sattame divase abhiññā ca samāpattiyo ca nibbattetvā
uñchācariyāya yāpento vihāsi. Pabbajitaṃ pana naṃ lomasakassapoti
sañjāniṃsu. Paramajitindriyo ghoratapo tāpaso ahosi. Tassa
tapatejena sakkassa bhavanaṃ kampi. Atha sakko āvajjamāno taṃ
disvā cintesi ayaṃ tāpaso ativiya uggatejo sakkabhāvāpi maṃ
cāleyya bārāṇasīraññā saddhiṃ ekato hutvā tapamassa bhindissāmīti.
Atha so sakkānubhāvena aḍḍharattikasamaye bārāṇasīrañño
sirigabbhaṃ pavisitvā sakalagabbhaṃ sarīrappabhāya obhāsetvā rañño
santike ākāse ṭhito uṭṭhehi mahārājāti rājānaṃ pabodhesi.
Kosi nāma tvanti ca vutte sakkohamasmīti āha. Kimatthaṃ
āgatosīti. Mahārāja sakalajambudīpe ekarajjaṃ icchasi na icchasīti.
Kathaṃ na icchāmīti. Atha naṃ sakko tenahi lomasakassapaṃ ānetvā
pasughātayaññaṃ yajāpehi sakkasamo ajarāmaro hutvā sakalajambudīpe
rajjaṃ kāressasīti vatvā paṭhamaṃ gāthamāha
        assa indasamo rājā     accantaṃ ajarāmaro
        sace tvaṃ yaññaṃ yajeyya    isiṃ lomasakassapanti.
     Tattha assāti bhavissasi. Yajeyyāti sace tvaṃ araññāyatanato
isiṃ lomasakassapaṃ ānetvā yaññaṃ yajeyyāsi.

---------------------------------------------------------------------------------------------
page382.
Atha sakkassa vacanaṃ sutvā rājā sādhūti sampaṭicchi. Atha
sakko tenahi mā papañcaṃ karīti vatvā pakkāmi. Rājā punadivase
seyhaṃ nāma amaccaṃ pakkosāpetvā samma mayhaṃ piyasahāyassa
lomasakassapassa santikaṃ gantvā mama vacanena evaṃ vadehi rājā
kira tumhehi pasughātayaññaṃ yajāpetvā sakalajambudīpe ekarājā
bhavissati tumhākaṃpi yattakaṃ padesaṃ icchatha tattakaṃ dassati mayā
saddhiṃ yaññaṃ yajituṃ āgacchathāti. Taṃ sutvā so sādhu devāti
tāpasassa vasanokāsaṃ jānanatthaṃ nagare bheriñcārāpetvā ekena
vanacarakena ahaṃ jānāmīti vutte taṃ purato katvā mahantena
parivārena tattha gantvā isiṃ vanditvā ekamantaṃ nisinno taṃ
sāsanaṃ ārocesi. Athassa vacanaṃ sutvā tāpaso seyha kimetaṃ
kathesīti vatvā taṃ paṭikkhipanto catasso gāthā abhāsi
        sasamuddapariyāyaṃ          mahiṃ sāgarakuṇḍalaṃ
        na icche saha nindāya     evaṃ seyha vijānahi.
        Dhiratthu taṃ yasalābhaṃ        dhanalābhañca brāhmaṇa
        yā vutti vinipātena      adhammacaraṇena vā.
        Api ce pattamādāya      anāgāro paribbaje
        sāyeva jīvikā seyyo    yā ca dhammena esanā.
        Api ce pattamādāya      anāgāro paribbaje
        aññaṃ ahiṃsayaṃ loke       api rajjena taṃ varanti.

---------------------------------------------------------------------------------------------
page383.
     Tattha sasamuddapariyāyanti sasamuddaparikkhepaṃ. Sāgarakuṇḍalanti
cattāro dīpe parikkhipitvā ṭhitasāgarehi kaṇṇavalliyā ṭhapitakuṇḍalehi
viya samannāgataṃ. Saha nindāyāti iminā pasughātakammaṃ
katanti imāya nindāya saha cakkavāḷapariyantaṃ mahāpaṭhavīpi na
icchāmīti vadati. Yā vutti vinipātenāti narake vinipātakammena
yāva jivitavutti hoti taṃ dhiratthu garahāmi taṃ vuttinti dīpeti.
Sāyeva jīvikāti pabbajitassa mattikāpattaṃ ādāya paragharāni
upasaṅkamitvā āhārapariyesanajīvikāva yasadhanalābhato sataguṇena sahassa-
guṇena varatarāti attho. Api rajjena taṃ varanti taṃ anāgārassa
sato aññaṃ ahiṃsantassa paribbajanaṃ sakalajambudīpe rajjenapi varataranti
attho.
     Amacco tassa kathaṃ sutvā gantvā rañño ārocesi. Taṃ
sutvā rājā anāgacchante kiṃ sakkā kātunti tuṇhī ahosi.
Atha punapi sakko aḍḍharattikasamaye āgantvā ākāse ṭhatvā
kiṃ mahārāja lomasakassapaṃ ānāpetvā yaññaṃ na yajāpesīti āha.
Pesitopi nāgacchatīti. Tenahi mahārāja attano dhītaraṃ candavatiṃ
kumāriṃ alaṅkāretvā seyhassa hatthe pesetvā sace kirāgantvā
yaññaṃ yajissasi rājā te imaṃ kumāriṃ dassatīti vadāpehi addhā
so kumārikāya paṭibaddhacitto hutvā āgamissatīti. Taṃ sutvā
rājā sādhūti sampaṭicchitvā punadivase seyhassa hatthe attano
dhītaraṃ ṭhapetvā pesesi. Sopi rājadhītaraṃ gahetvā tattha gantvā

---------------------------------------------------------------------------------------------
page384.
Isiṃ vanditvā paṭisanthāraṃ katvā devaccharapaṭibhāgaṃ rājadhītaraṃ tassa
dassetvā ekamantaṃ aṭṭhāsi. Atha so indriyāni bhinditvā
taṃ olokesi saha olokaneneva paṭibaddhacitto hutvā jhānā
parihāyi. Amacco tassa paṭibaddhacittabhāvaṃ ñatvā bhante sace
kira yaññaṃ yajissatha rājā te imaṃ pādaparicārikaṃ katvā dassatīti.
So kilesavasena kampento imaṃ kira me dassatīti āha. Āma
yaññaṃ yajantassa te dassatīti. So sādhu imaṃ labhanto
yajissāmīti vatvā taṃ gahetvā saha jaṭāhi alaṅkatarathaṃ abhiruyha
bārāṇasiṃ agamāsi. Rājāpi āgacchati kirāti sutvā tassa
yaññāvāṭe kammaṃ patiṭṭhapesi. Atha naṃ āgataṃ disvā sve
yaññaṃ yajissatha ahaṃ indasamo bhavissāmi yaññapariyosāne
tava dhītaraṃ dassāmīti āha. Kassapo sādhūti sampaṭicchi. Atha
naṃ rājā punadivase ādāya candavatiyā saddhiṃyeva yaññāvāṭaṃ gato.
Tattha hatthiassausabhādisabbacatuppadā paṭipāṭiyā ṭhapitāva ahesuṃ.
Kassapo sabbe te hanitvā ghātetvāva yaññaṃ yajituṃ ārabhi.
Tattha naṃ sannipatito mahājano disvā idaṃ te lomasakassapa
ayuttaṃ appaṭirūpaṃ kiṃ nāmetaṃ karosīti vatvā paridevanto dve
gāthā abhāsi
        balaṃ cando balaṃ suriyo   balaṃ samaṇabrāhmaṇā
        balaṃ velā samuddassa    balātibalamitthiyo.

---------------------------------------------------------------------------------------------
page385.
        Yathā uggatapaṃ santaṃ     isiṃ lomasakassapaṃ
        pitu atthā candavatī     vājapeyyaṃ ayājayīti.
     Tattha balaṃ cando balaṃ suriyoti mahandhakāravidhamane aññaṃ balaṃ
nāma natthi candimasuriyāvettha balavantoti attho. Samaṇabrāhmaṇāti
iṭṭhāniṭṭhavisayavegasahane khantibalañāṇabalena samannāgatā samitapāpa-
bāhitapāpā samaṇabrāhmaṇā. Balaṃ velā samuddassāti
mahāsamuddassa uttarituṃ adatvā udakaṃ āvaritvā vināsetuṃ samatthatāya
velā balaṃ nāma. Balātibalamitthiyoti itthiyo pana visadañāṇepi
avītarāge attano vasaṃ ānetvā vināsetuṃ samatthattā etehi
sabbehi balehi atibalā nāma. Sabbabalehi itthībalameva
mahantataranti attho. Yathāti yasmā. Pitu atthāti pitu
vuḍḍhiatthāya. Idaṃ vuttaṃ hoti yasmā idaṃ uggatapaṃ samānaṃ
sīlādīnaṃ guṇānaṃ esitattā isiṃ ayaṃ candavatī nissīlaṃ katvā pitu
atthāya vājapeyyaṃ yaññaṃ yājeti tasmā jānitabbametaṃ
balātibalamitthiyoti.
     Tasmiṃ samaye kassapo yaññaṃ yajanatthāya maṅgalahatthiṃ gīvāyaṃ
paharissāmīti khaggaratanaṃ ukkhipi. Hatthī taṃ disvā maraṇabhayatajjito
mahāravaṃ ravi. Tassa ravaṃ sutvā sesāpi hatthiassausabhādayo
maraṇabhayatajjitā bhayena viraviṃsu. Mahājanopi viravi. Kassapo taṃ
mahāravaṃ sutvā saṃvegappatto hutvā attano jaṭādīni olokesi.

---------------------------------------------------------------------------------------------
page386.
Athassa jaṭā massu kacchalomāni uralomāni pākaṭāni aheluṃ.
So vippaṭisārī hutvā ananurūpaṃ vata me pāpakammaṃ katanti
saṃvegaṃ pakāsento aṭṭhamaṃ gāthamāha
        taṃ lobhapakataṃ kammaṃ      kaṭukaṃ kāmahetukaṃ
        tassa mūlaṃ gavesissaṃ     chejjaṃ rāgaṃ sabandhananti.
     Tassattho mahārāja yaṃ etaṃ mayā candavatiyā lobhaṃ uppādetvā
tena lobhena pakataṃ kāmahetukaṃ pāpaṃ kataṃ kaṭukaṃ tikhiṇavipākaṃ tassāhaṃ
ayonisomanasikārasaṅkhātaṃ mūlaṃ gavesissaṃ alaṃ me iminā khaggena
paññākhaggaṃ nīharitvā subhanimittabandhanena saddhiṃ sabandhanaṃ rāgaṃ
chindissāmīti.
     Atha naṃ rājā mā bhāyi samma idāni te candavatī-
kumārikañca sattaratanarāsiñca dassāmi yajāhi yaññanti āha.
Taṃ sutvā kassapo na me mahārāja iminā kilesena atthoti
vatvā osānagāthamāha
                dhiratthu kāme subahūpi loke
                tapova seyyo kāmaguṇehi rāja
                tapo karissāmi pahāya kāme
                taveva raṭṭhaṃ candavatī ca hotūti.
     Tattha subahūpīti atibahukepi. Tapo karissāmīti sīlasaññamameva
  karissāmīti.
     So evaṃ vatvā kasiṇaṃ samannāharitvā naṭṭhaṃ visesaṃ

---------------------------------------------------------------------------------------------
page387.
Uppādetvā ākāse pallaṅkena nisīditvā rañño dhammaṃ desetvā
appamatto hohīti ovaditvā yaññāvāṭaṃ viddhaṃsetvā mahājanassa
abhayadānaṃ dāpetvā rañño yācantasseva uppatitvā attano
vasanaṭṭhānameva gantvā yāvajīvaṃ brahmavihāre bhāvetvā brahma-
lokaparāyano ahosi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne ukkaṇṭhitabhikkhu arahatte patiṭṭhahi.
Tadā seyho mahāmacco sārīputto ahosi lomasakassapo pana
ahamevāti.
                  Lomasakassapajātakaṃ sattamaṃ.
                      Cakkavākajātakaṃ
     kāsāyavattheti idaṃ satthā jetavane viharanto ekaṃ lolabhikkhuṃ
ārabbha kathesi.
     So kira lolo ahosi paccayaluddho ācariyupajjhāyavattādīni
chaḍḍetvā pātova sāvatthiyaṃ pavisitvā visākhāya gehe anekakhādanīya-
parivāraṃ yāguṃ pivitvā nānaggarasasālimaṃsodanaṃ bhuñjitvāpi tenātitto
tato cullaanāthapiṇḍikassa mahāanāthapiṇḍikassa kosalaraññoti tesaṃ
tesaṃ nivesanāni sandhāya vicarati. Athekadivasaṃ tassa lolabhāvaṃ
ārabbha dhammasabhāyaṃ kathaṃ samuṭṭhāpesuṃ. Satthā āgantvā kāya
nuttha bhikkhave etarahi kathāya sannisinnāti pucchitvā imāya

---------------------------------------------------------------------------------------------
page388.
Nāmāti vutte taṃ bhikkhuṃ pakkosāpetvā saccaṃ kira tvaṃ bhikkhu
lolosīti pucchitvā saccaṃ bhanteti vutte bhikkhu kasmā lolosi
pubbepi tvaṃ lolabhāvena bārāṇasiyaṃ hatthikuṇapādīhi atitto
tato nikkhamitvā gaṅgākulle vicaranto himavantaṃ paviṭṭhoti vatvā
atītaṃ āhari
     atīte bārāṇasiyaṃ brahmadatte rajjaṃ kārente eko lolakāko
bārāṇasiyaṃ hatthikuṇapādīni khāditvā vicaranto tehi atitto gaṅgākulle
macchaṃ khādissāmīti gantvā tattha matamacche khādanto katipāhaṃ vasitvā
himavantaṃ pavisitvā nānāvidhāni phalāphalāni khādanto bahumacchakacchapaṃ
mahantaṃ padumasaraṃ gantvā tattha suvaṇṇavaṇṇe dve cakkavāke
sevāle khāditvā vasante disvā ime ativiya vaṇṇasampannā
sobhaggappattā imesaṃ bhojanaṃ manāpaṃ bhavissati imesaṃ bhojanaṃ
pucchitvā ahampi tadeva bhuñjitvā suvaṇṇavaṇṇo bhavissāmīti
cintetvā tesaṃ santikaṃ gantvā paṭisanthāraṃ katvā ekasmiṃ sākhā-
pariyante nisīditvā tesaṃ pasaṃsanapaṭisaṃyuttaṃ paṭhamaṃ gāthamāha
                kāsāyavatthe sakuṇe vadāmi
                duve duve nandamane carante
                kaṃ aṇḍajaṃ aṇḍajā mānusesu
                jātiṃ pasaṃsanti tadiṅgha brūthāti.
     Tattha kāsāyavattheti suvaṇṇavaṇṇe kāsāyavatthe viya.
Duve dveti dve dve hutvā. Nandamaneti tuṭṭhacitte. Kaṃ

---------------------------------------------------------------------------------------------
page389.
Aṇḍajaṃ aṇḍajā mānusesu jātiṃ pasaṃsantīti ambho aṇḍajā
tumhe mānusesu pasaṃsantā kaṃ aṇḍajaṃ kataraṃ nāma aṇḍajanti
vatvā pasaṃsanti kaṃ sakuṇā nāmāti vatvā tumhe manussānaṃ antare
vaṇṇantīti attho. Kaṃ aṇḍajaṃ aṇḍajamānusesūtipi pāṭho.
Tassattho tumhe aṇḍajesu ca manussesu ca kataraṃ aṇḍajanti
vatvā pasaṃsantīti.
     Taṃ sutvā cakkavāko dutiyaṃ gāthamāha
                amhe manussesu manussahiṃsa
                anubbate cakkavāke vadanti
                kalyāṇabhāvamhe dijesu sammatā
                abhītarūpā vicarāma aṇṇave
                na ghāsahetupi karoma pāpanti.
     Tattha manussahiṃsāti kāko manusse hiṃsati viheṭheti tena
taṃ evaṃ ālapati. Anubbateti aññamaññaṃ anugate sammodamāne
piyasaṃvāse. Cakkavāketi cakkavākā nāma sā aṇḍajajātīti pasaṃsanti
vaṇṇenti kathenti. Dijesūti yattakā pakkhino nāma tesu mayaṃ
kalyāṇabhāvātipi manussesu sammatā. Dutiye atthavikappe manussesu
amhe cakkavākāti vadanti dijesu pana mayaṃ kalyāṇabhāvāti no
dijā vadanti. Aṇṇaveti imasmiṃ ṭhāne saro aṇṇavoti vutto
imasmiṃ padumasare mayameva dve janā paresaṃ ahiṃsanato abhītarūpā
vicarāmāti attho. Imissā ca pana gāthāya catutthapadaṃ na

---------------------------------------------------------------------------------------------
page390.
Ghāsahetuṃpi karoma pāpanti paṭhanti. Tassattho yasmā mayaṃ
ghāsahetu pāpaṃ na karoma tasmā kalyāṇabhāvāti amhe manussesu
ca dijesu ca sammatāti.
     Taṃ sutvā kāko tatiyaṃ gāthamāha
                kiṃ aṇṇave kāni phalāni bhuñje
                maṃsaṃ kuto khādatha cakkavākā
                kiṃ bhojanaṃ bhuñjatha vo anomā
                balañca vaṇṇo ca anapparūpoti.
     Tattha kinti pucchāvasena ālapanaṃ. Kiṃ bhojanaṃ cakkavākāti
vuttaṃ hoti. Aṇṇaveti imasmiṃ sare. Bhuñjeti bhuñjatha bhuñjitthāti
vā attho. Maṃsaṃ kuto khādathāti katarapāṇinaṃ maṃsaṃ khādatha.
Bhuñjatha voti vokāro nipātamattaṃ parapadena tassa sambandho
balañca vo vaṇṇo ca anapparūpoti.
     Tato cakkavāko catutthaṃ gāthamāha
                na aṇṇave santi phalāni dhaṅka
                maṃsaṃ kuto khādituṃ cakkavāke
                sevālabhakkhamha avākabhojanā
                na ghāsahetupi karoma pāpanti.
     Tattha cakkavāketi cakkavākassa. Avākabhojanāti vikalarahita-
udakabhojanā. Amhākamhi sevālo ceva udakañca bhojananti dasseti.
Na ghāsahetūti tumhādisā viya mayaṃ ghāsahetu pāpaṃ na karoma.

---------------------------------------------------------------------------------------------
page391.
     Tato kāko dve gāthā abhāsi
                na me idaṃ ruccati cakkavāke
                asmiṃ bhave bhojanasannikāso
                ahosi me pubbe tato me aññathā
                icceva me vimati ettha jātā.
                Ahampi maṃsāni phalāni bhuñje
                annāni ca loṇiyateliyāni
                rasaṃ manussesu labhāmi bhottuṃ
                sūrova saṅgāmamukhaṃ vijetvā
         na ca me tādiso vaṇṇo cakkavāka yathā tavāti.
     Tattha idanti tumhākaṃ bhuñjanabhojanaṃ mayhaṃ na ruccati.
Asmiṃ bhave bhojanasannikāsoti imasmiṃ bhavesu bhojanasannikāso yaṃ
asmiṃ cakkavākabhave bhojanaṃ tvaṃ tena sannikāso taṃsadiso tadanurūpo
ahosi ativiya pasannasarīrosīti attho. Tato me aññathāti
ayaṃ mayhaṃ pubbe tumhe disvā ete ettha nānāvidhāni phalāni
ceva macchamaṃsañca khādanti tena evaṃ sobhaggappattāti ahosi
idāni me ito aññathā hotīti attho. Icceva meti eteneva
me kāraṇena ettha tumhākaṃ sarīravaṇṇe vimati jātā kathaṃ nu
kho ete evarūpaṃ lūkhabhojanaṃ bhuñjantā suvaṇṇavaṇṇā jātāti.
Ahaṃpīti ahaṃ hi ayameva vā pāṭho. Bhuñjeti bhuñjāmi. Annāni
cāti bhojanāni ca. Loṇiyateliyānīti loṇatelayuttāni. Rasanti

---------------------------------------------------------------------------------------------
page392.
Manussesu manussaparibhogaṃ paṇītarasaṃ. Vijetvāti yathā sūro viriyo
te saṅgāmamukhaṃ vijetvā vilumpitvā paribhuñjati tathā vilumpitvā
paribhuñjāmīti attho. Yathā tavāti evaṃ paṇītabhojanaṃ bhuñjantassāpi
mama tādiso vaṇṇo natthi yādiso tava tava vacanaṃ na saddahāmīti
dīpeti.
     Athassa vaṇṇasampattiyā abhāvakāraṇaṃ attano ca bhāvakāraṇaṃ
kathento cakkavāko sesagāthā abhāsi
                asuddhabhakkhosi khaṇānupātī
                kicchena te labbhati annapānaṃ
                na tussasi rukkhaphalehi dhaṅka
                maṃsāni vā yāni susānamajjhe.
                Yo sāhasena adhigamma bhāge
                paribhuñjati dhaṅka khaṇānupātī
                tato upakkosati naṃ sabhāvo
                upakkuṭṭho vaṇṇabalaṃ jahāti.
                Appampi ce nibbutiṃ bhuñjatī yadi
                asāhasena aparūpaghātanā
                balañca vaṇṇo ca tadassa hoti
                na hi sabbo āhāramayena vaṇṇoti.
     Tattha asuddhabhakkhosīti tvaṃ thenetvā vañcetvā bhakkhanato
asuddhabhakkho. Khaṇānupātīti pamādakkhaṇe anupatanasīlo. Kicchena

---------------------------------------------------------------------------------------------
page393.
Teti tassa tava dukkhena annapānaṃ labbhati. Maṃsāni vāti yāni
vā susānamajjhe maṃsāni tehi na tussasi. Tatoti pacchā.
Upakkosati naṃ sabhāvoti attāva taṃ puggalaṃ garahati. Upakkuṭṭhoti
attanāpi aparehipi akkuṭṭho garahito vippaṭisāritāya vaṇṇañca
balañca jahāti. Nibbutiṃ bhuñjati yadīti yadi pana paraṃ aviheṭhetvā
appakampi dhammaladdhaṃ nibbutiṃ bhojanaṃ bhuñjati. Tadassa hotīti
tadā assa paṇḍitassa sarīre balañca vaṇṇañca hoti. Āhāramayenāti
nānappakārena āhāreneva. Idaṃ vuttaṃ hoti bho kāka vaṇṇo
nāmesa catusamuṭṭhāno so na āhāramatteneva hoti utucittakammehipi
hotiyevāti.
     Evaṃ cakkavāko anekapariyāyena kākaṃ garahi. Kāko harāyitvā
na mayhaṃ tava vaṇṇena atthoti kā kāti vassanto palāyi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne lolabhikkhu anāgāmiphale patiṭṭhahi.
Tadā kāko lolabhikkhu ahosi cakkavākī rāhulamātā cakkavāko
pana ahamevāti.
                   Cakkavākajātakaṃ aṭṭhamaṃ.

---------------------------------------------------------------------------------------------
page394.
                      Haliddarāgajātakaṃ
     sutītikkhanti idaṃ satthā jetavane viharanto thūlakumāripalobhanaṃ
ārabbha kathesi. Vatthu terasanipāte cullanāradajātake āvībhavissati.
     Atītavatthumhi pana sā kumārikā tassa tāpasakumārassa sīlaṃ
bhinditvā attano vase ṭhitabhāvaṃ ñatvā imaṃ vañcetvā manussapathaṃ
nessāmīti cintetvā rūpādikāmaguṇavirahite araññe rakkhitasīlaṃ nāma
na mahapphalaṃ hoti manussapathe rūpādīnaṃ paccupaṭṭhāne mahapphalaṃ
hoti ehi mayā saddhiṃ tattha gantvā sīlaṃ rakkhāhi kinte
araññenāti vatvā paṭhamaṃ gāthamāha
        sutītikkhaṃ araññamhi       pantamhi sayanāsane
        ye ca gāme tītikkhanti   te uḷāratarā tayāti.
     Tattha sutītikkhanti suṭṭhu adhivāsanaṃ. Tītikkhantīti sītādīni
adhivāsenti.
     Taṃ sutvā tāpasakumāro pitā me araññaṃ gato tasmiṃ
āgate taṃ āpucchitvā gamissāmīti āha. Sā cintesi pitā
kirassa atthi sace maṃ so passissati kājakoṭiyāva pothetvā
vināsaṃ pāpessati mayā paṭhamameva gantabbanti. Atha naṃ āha
tenahi ahaṃ maggasaññaṃ kurumānā paṭhamataraṃ gacchāmi tvaṃ pacchā
āgacchāhīti. So tassā gatakāle neva dārūni āhari na pānīyaṃ
na paribhojanīyaṃ upaṭṭhāpesi kevalaṃ pajjhāyantova nisīdi. Pitu

---------------------------------------------------------------------------------------------
page395.
Āgamanakālepi paccuggamanaṃ nākāsi. Atha naṃ pitā itthīnaṃ
vasaṅgato esoti ñatvāpi kasmā tāta neva dārūni āhari na
pānīyaṃ na paribhojanīyaṃ upaṭṭhāpesi pajjhāyantoyeva pana nisinnosīti
āha. Tāpasakumāro tāta araññe kira rakkhitasīlaṃ na mahapphalaṃ
hoti manussapathe mahapphalaṃ hoti ahaṃ tattha gantvā sīlaṃ
rakkhissāmi sahāyo me pacchā āgaccheyyāsīti vatvā purato
gato ahaṃ teneva saddhiṃ gamissāmi tattha pana vasantena mayā
kathaṃrūpo puriso sevitabboti  pucchanto dutiyaṃ gāthamāha
        araññā gāmamāgamma      kiṃsīlaṃ kiṃvataṃ ahaṃ
        purisaṃ tāta seveyyaṃ      taṃ me akkhāhi pucchitoti.
     Athassa pitā kathento sesagāthā abhāsi
        yo te vissāsate tāta   vissāsañca khameyya te
        sussūsī ca tītikkhī ca       taṃ bhajehi ito gato.
        Yassa kāyena vācāya     manasā natthi dukkaṭaṃ
        orasīva patiṭṭhāya        taṃ bhajehi ito gato.
        Yo ca dhammena carati      carantopi na maññati
        visuddhakāriṃ sappaññaṃ       taṃ bhajehi ito gato.
        Haliddarāgaṃ kapicittaṃ       purisaṃ rāgavirāginaṃ
        tādisaṃ tāta mā sevi     nimmanussampi ce siyā.
        Āsīvisaṃva kupitaṃ          mīḷhalittaṃ mahāpathaṃ
        ārakā parivajjehi       yānīva visamaṃ pathaṃ.

---------------------------------------------------------------------------------------------
page396.
        Anatthā tāta vaḍḍhanti     bālaṃ accūpasevato
        māssu bālena saṅgacchi    amitteneva sabbadā.
        Taṃ tāhaṃ tāta yācāmi     karassu vacanaṃ mama
        māssu bālena saṅgacchi    dukkho bālehi saṅgamoti.
     Tattha yo te vissāsateti yo tava vissāseyya. Khameyya
teti yo ca attani tayā kataṃ vissāsaṃ khameyya. Sussūsī ca
tītikkhī cāti tava vacanaṃ sussūsāya ceva vacanādhivāsanena ca samannāgato
yo bhaveyyāti attho. Orasīva patiṭṭhāyāti yathā mātu oraso
putto patiṭṭhāti evaṃ patiṭṭhāya patiṭṭhahitvā attano mātaraṃ
viya maññamāno taṃ bhajeyyāsīti vadati. Yo ca dhammena caratīti
yo tividhasucaritadhammeneva iriyati. Na maññatīti tathā carantopi
ca ahaṃ dhammaṃ carāmīti mānaṃ na karoti. Visuddhakārinti visuddhānaṃ
dasannaṃ kusalakammapathānaṃ kārakaṃ. Rāgavirāginanti rāginañca virāginañca
rajjitvā taṃkhaṇameva virajjanasabhāvaṃ. Nimmanussampi ce siyāti
sacepi sakalajambudīpatalaṃ nimmanussaṃ hoti soyeveko manusso tiṭṭhati
tathāpi tādisaṃ mā sevi. Mahāpathanti gūthamakkhitaṃ maggaṃ viya.
Yānīvāti yānena gacchanto viya. Visamanti ninnauṇṇatakhāṇupāsāṇādi-
visamaṃ. Bālaṃ accūpasevatoti bālaṃ apaññaṃ atisevantassa. Sabbadāti
tāta bālena saddhiṃ saṃvāso nāma amittasaṃvāso viya sabbadā
niccakālameva dukkho. Taṃ tāhanti tena kāraṇena taṃ ahaṃ.
     So evaṃ pitarā ovadito tāta ahaṃ manussapathaṃ gantvā

---------------------------------------------------------------------------------------------
page397.
Tumhādise paṇḍite na labhissāmi tattha gantuṃ bhāyāmi idheva
tumhākaṃ santike vasissāmīti āha. Athassa pitā bhiyyopi ovādaṃ
datvā kasiṇaparikammaṃ ācikkhi. So na cirasseva abhiññā ca
samāpattiyo ca uppādetvā saddhiṃ pitarā brahmalokaparāyano ahosi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne ukkaṇṭhitabhikkhu sotāpattiphale
patiṭṭhahi. Tadā tāpasakumāro ukkaṇṭhitabhikkhu ahosi kumārikā
thūlakumārikāva pitā pana ahamevāti.
                   Haliddarāgajātakaṃ navamaṃ.
                       Samuggajātakaṃ
     kuto nu āgacchathāti idaṃ satthā jetavane viharanto ukkaṇṭhita-
bhikkhuṃ ārabbha kathesi.
     Taṃ hi satthā saccaṃ kira tvaṃ bhikkhu ukkaṇṭhitosīti pucchitvā
saccaṃ bhanteti vutte kasmā bhikkhu mātugāmaṃ patthesi mātugāmo
nāmesa asabbho akataññū pubbe dānavarakkhasāpi gilitvā kucchinā
pariharantopi mātugāmaṃ rakkhituṃ ekapurisanissitaṃ kātuṃ nāsakkhiṃsu tvaṃ
kathaṃ sakkhissasīti vatvā atītaṃ āhari.
     Atīte bārāṇasiyaṃ brahmadatte rajjaṃ kārente bodhisatto kāme
pahāya himavantaṃ pavisitvā isipabbajjaṃ pabbajitvā abhiññā ca
samāpattiyo ca nibbattetvā phalāphalehi yāpento vihāsi. Tassa

---------------------------------------------------------------------------------------------
page398.
Paṇṇasālāya avidūre eko dānavarakkhaso vasati. So antarantarā
mahāsattaṃ upasaṅkamitvā dhammaṃ suṇāti. Aṭviyaṃ pana manussānaṃ
sañcaraṇamagge ṭhatvā āgatāgate manusse disvā gahetvā khādati.
Tasmiṃ kāle ekā kāsikaraṭṭhe kuladhītā uttamarūpadharā aññatarasmiṃ
paccantagāme niviṭṭhā hoti. Tassā ekadivasaṃ mātāpitūnaṃ dassanatthāya
āgantvā paccāgamanakāle parivāramanusse disvā so dānavo
bheravarūpena pakkhandi. Manussā gahitagahitā vuṭṭhāni chaḍḍetvā palāyiṃsu.
Dānavo yāne nisinnaṃ abhirūpaṃ mātugāmaṃ disvā paṭibaddhacitto hutvā
taṃ attano guhaṃ netvā bhariyaṃ akāsi. Tato paṭṭhāya sappitaṇḍula-
macchamaṃsādīni ceva madhuraphalāni ca āharitvā taṃ posesi vatthālaṅkārehi
ca taṃ alaṅkaritvā rakkhanatthāya ekasmiṃ karaṇḍake nipajjā-
petvā karaṇḍakaṃ gilitvā kucchinā pariharati. So ekadivasaṃ
nahāyitukāmatāya ekaṃ saraṃ gantvā karaṇḍakaṃ uggilitvā taṃ tato
nīharitvā nahāpetvā vilimpetvā alaṅkaritvā thokaṃ tava sarīraṃ
utuṃ gaṇhāpehīti taṃ karaṇḍakasamīpe ṭhapetvā sayaṃ nahānatitthaṃ
otaritvā taṃ anāsaṅkamāno thokaṃ dūraṃ gantvā nahāyi. Tasmiṃ
samaye vāyussa putto nāma vijjādharo sannaddhakhaggo ākāsena
gacchati. Sā taṃ disvā atha ehīti hatthamuddhamakāsi. Vijjādharo
khippaṃ otari. Atha naṃ sā karaṇḍake pakkhipitvā dānavassa
āgamanaṃ olokentī karaṇḍakupari nisīditvā taṃ āgacchantaṃ disvā
tassa attānaṃ dassetvā tasmiṃ karaṇḍakasamīpaṃ asampatteyeva karaṇḍakaṃ

---------------------------------------------------------------------------------------------
page399.
Vivaritvā anto pavisitvā vijjādharassa upari nipajjitvā attano
sāṭakaṃ pārupi. Dānavo āgantvā karaṇḍakaṃ asodhetvāva mātu-
gāmoyeva meti saññāya karaṇḍakaṃ gilitvā attano guhaṃ gacchanto
antarāmagge tāpaso me ciraṃ diṭṭho ajja tāva naṃ vandissāmīti
tassa santikaṃ agamāsi. Tāpasopi naṃ dūratova āgacchantaṃ disvā
dvinnaṃ janānaṃ kucchigatabhāvaṃ ñatvā sallapanto paṭhamaṃ gāthamāha
                kuto nu āgacchatha bho tayo janā
                svāgatā etha nisīdāthāsane
                kaccittha bhonto kusalaṃ anāmayaṃ
                cirassabbhāgamanaṃ hi vo idhāti.
     Tattha bhoti ālapanaṃ. Kaccitthāti kacci hotha bhavatha
vijjatha. Bhontoti punapi ālapantova āha. Kusalaṃ anāmayanti
kacci tumhākaṃ kusalaṃ ārogyaṃ. Cirassabbhāgamanaṃ hi vo idhāti
ajja tumhākaṃ idha abbhāgamanañca cirassaṃ jātaṃ.
     Taṃ sutvā dānavo ahaṃ imassa tāpasassa santikaṃ ekova
āgato ayañca tāpaso tayo janāti vadati kinnāmesa kathesi
kinnu kho so sabhāvaṃ ñatvā katheti udāhu ummattako hutvā
vilapatīti cintetvā tāpasaṃ upasaṅkamitvā vanditvā ekamantaṃ nisīditvā
tena saddhiṃ sallapanto dutiyaṃ gāthamāha
                ahameva eko idhamajja patto
                na cāpi me dutiyo koci vijjati

---------------------------------------------------------------------------------------------
page400.
                Kimeva sandhāya te bhāsitaṃ ise
                kuto nu āgacchatha bho tayo janāti.
     Tattha idhamajjāti idha ajja. Kimeva sandhāya te bhāsitaṃ
iseti bhante isi kinnāmetaṃ sandhāya tayā bhāsitaṃ pākaṭaṃ me
katvā kathehīti.
     Tāpaso ekaṃsenevāvuso sotukāmosīti. Āma bhanteti.
Tenahi suṇāhīti vatvā tatiyaṃ gāthamāha
                tvañca eko bhariyā ca te piyā
                samuggapakkhittanikiṇṇamantare
                sā rakkhitā kucchigatā ca te sadā
                vāyussa puttena sahā tahiṃ ratāti.
     Tattha tvañca ekoti paṭhamaṃ tāva tvaṃ eko. Pakkhittanikiṇṇa-
mantareti pakkhittānikiṇṇaantare taṃ tattha bhariyaṃ rakkhitukāmena sadā
tayā samugge pakkhittā saddhiṃ samuggena nikiṇṇā antare antokucchiyaṃ
ṭhapitāti attho. Vāyussa puttena sahāti evaṃnāmakena
vijjādharena saddhiṃ. Tahiṃ ratāti tattha tava antokucchiyaññeva
kilesaratiyā ratā. So dāni tvaṃ mātugāmaṃ ekapurisanissitaṃ
karissāmīti kucchināpi pariharanto tassā jārampi ukkhipitvā carasīti.
     Taṃ sutvā dānavo vijjādhārā nāma bahumāyā honti
sacassa khaggo hatthagato bhavissati kucchiṃ me phāletvāpi palāyissatīti
bhītatasito hutvā khippaṃ karaṇḍakaṃ uggilitvā purato ṭhapesi.

Page 401-500.

page401.
     Satthā abhisambuddho hutvā taṃ pavattiṃ pakāsento catutthaṃ
gāthamāha
                saṃviggarūpo isinā byākato
                so dānavo chambhi samuggilitvā
                addakkhi bhariyaṃ sucimāladhāriniṃ
                vāyussa puttena sahā tahiṃ ratanti.
     Tattha addakkhīti karaṇḍakaṃ vivaritvā addasa.
     Karaṇḍake pana vivaṭamatteyeva vijjādharo vijjaṃ parijappitvā
khaggaṃ gahetvā ākāsaṃ pakkhandi. Taṃ disvā dānavo mahāsattassa
tussitvā thutipubbaṅgamā sesagāthā abhāsi
                sudiṭṭharūpuggatapānuvattinā
                hīnā narā ye pamudāvasaṅgatā
                yathā have pāṇarivettha rakkhitā
                duṭṭhā mayi aññamabhippamodati.
                Divā ca ratto ca mayā upaṭṭhitā
                tapassinā jotirivā vane vasaṃ
                sā dhammamukkamma adhammamācari
                akrīyarūpo pamudāhi santhavo.
                Sarīramajjhamhi ṭhitāti maññihaṃ
                mayhaṃ ayanti asataṃ asaññataṃ

---------------------------------------------------------------------------------------------
page402.
                Sā dhammamukkamma adhammamācari
                akrīyarūpo pamudāhi santhavo
                surakkhitammeti kathannu vissase
                anekacittāsu na hettha rakkhanā
                etā hi pātālapapātasannibhā
                etthappamatto byasanaṃ nigacchati.
                Tasmā hi te sukhino vītasokā
                ye mātugāmāhi caranti nissaṭā
                etaṃ sivaṃ uttamamābhipatthayaṃ
                na mātugāmehi kareyya santhavanti.
     Tattha sudiṭṭharūpuggatapānuvattināti bhante isi uggatapānuvattinā
tayā sudiṭṭharūpaṃ idaṃ kāraṇaṃ. Hīnāti nīcā. Yathā have pāṇarivettha
rakkhitāti ettha ayaṃ mayā attano pāṇā viya ettha antokucchiyaṃ
pariharantena rakkhitā. Duṭṭhā mayīti idāni mayi mittadubbhikammaṃ
katvā duṭṭhā aññaṃ purisaṃ abhippamodati. Jotirivā vane vasanti
vane vasantena tapassinā aggi viya mayā upaṭṭhitā paricaritā.
Sā dhammamukkammāti sā esā dhammaṃ ukkamitvā atikkamitvā.
Akrīyarūpoti akattabbarūpo. Sarīramajjhamhi ṭhitāti maññihaṃ mayhaṃ
ayanti asataṃ asaññatanti imaṃ asataṃ asappurisadhammasamannāgataṃ asaññataṃ
dussīlaṃ mayhaṃ sarīramajjhamhi ṭhitāti ca mayhaṃ ayanti ca maññāmi.
Surakkhitammeti kathannu vissaseti ayaṃ mayā surakkhitāti kathaṃ paṇḍito

---------------------------------------------------------------------------------------------
page403.
Vissāseyya yatra hi nāma mādisopi attano kucchiyaṃ rakkhanto
rakkhituṃ nāsakkhi. Pātālapapātasannibhāti lokassādena duppūraṇīyattā
mahāsamudde pātālasaṅkhātena papātena sadisā. Etthappamattoti
evarūpesu etāsu nigguṇāsu pamatto puriso mahābyasanaṃ pāpuṇāti.
Tasmā hīti yasmā mātugāmavasaṅgatā mahāvināsaṃ pāpuṇanti tasmā
ye mātugāmāhi nissaṭā hutvā caranti te sukhino. Etaṃ
sivanti yadetaṃ mātugāmato nissaṭānaṃ visaṃsaṭṭhānaṃ caraṇaṃ etaṃ
jhānasukhameva sivaṃ khemaṃ uttamaṃ abhipatthetabbaṃ etaṃ patthayamāno
mātugāmehi saddhiṃ santhavaṃ na kareyyāti.
     Evañca pana vatvā dānavo mahāsattassa pādesu patitvā
bhante tumhe nissāya mayā jīvitaṃ laddhaṃ namhi imāyāhaṃ pāpadhammāya
vijjādharena mārāpitoti mahāsattaṃ abhitthavi. Sopissa dhammaṃ
desetvā imissā mā kiñci pāpakaṃ akāsi sīlāni gaṇhāti taṃ
pañcasu sīlesu patiṭṭhāpesi. Dānavo ahaṃ kucchanā pariharantopi
taṃ rakkhituṃ na sakkomi añño koci rakkhissatīti taṃ uyyojetvā
attano araññameva pāvisi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne ukkaṇṭhitabhikkhu sotāpattiphale
patiṭṭhahi. Tadā dibbacakkhutāpaso ahamevāti.
                    Samuggajātakaṃ dasamaṃ.

---------------------------------------------------------------------------------------------
page404.
                       Pūtimaṃsajātakaṃ
     na kho me ruccatīti idaṃ satthā jetavane viharanto indriyaasaṃvaraṃ
ārabbha kathesi.
     Ekasmiṃ hi samaye bahū bhikkhū indriyesu aguttadvārā ahesuṃ.
Satthā ime bhikkhū ovadituṃ vaṭṭatīti ānandattherassa vatvā
aniyamavasena bhikkhusaṅghaṃ sannipātāpetvā alaṅkatapallaṅkavaramajjhagato
bahū bhikkhū āmantetvā bhikkhave bhikkhunā nāma rūpādīsu subhanimitta-
vasena nimittaṃ gahetuṃ na vaṭṭati sace hi tasmiṃ samaye kālaṃ karoti
nirayādīsu nibbatti tasmā rūpādīsu subhanimittaṃ mā gaṇhatha bhikkhunā
nāma rūpādigocarena na bhavitabbaṃ rūpādigocarā hi diṭṭheyeva dhamme
mahāvināsaṃ pāpuṇanti tasmā varantiha bhikkhave tattāya ayosalākāya
cakkhundriyaṃ sampalimaṭṭhanti vitthāretvā tumhākaṃ rūpaṃ olokanakālopi
atthi anolokanakālopi olokanakāle subhavasena anoloketvā
asubhavaseneva olokeyyātha evaṃ attano gocarā na parihāyissatha
ko pana tumhākaṃ gocaro cattāro satipaṭṭhānā ariyo aṭṭhaṅgiko
maggo nava lokuttaradhammā etasmiṃ hi vo gocare gocarataṃ na
lacchati māro otāraṃ sace pana kilesavasikā hutvā subhanimittavasena
olokissatha pūtimaṃsasigālo viya attano gocarā parihāyissathāti
vatvā atītaṃ āhari
     atīte bārāṇasiyaṃ brahmadatte rajjaṃ kārente himavantappadese

---------------------------------------------------------------------------------------------
page405.
Araññāyatane pabbataguhāyaṃ anekasatā eḷakā vasanti. Tesaṃ
vasanaṭṭhānato avidūre ekissā guhāyaṃ pūtimaṃso nāma sigālo veṇiyā
nāma bhariyāya saddhiṃ vasati. So ekadivasaṃ bhariyāya saddhiṃ vicaranto
te eḷake disvā ekenupāyena imesaṃ maṃsaṃ khādituṃ vaṭṭatīti cintetvā
upāyena ekekaṃ eḷakaṃ māresi. Te ubho eḷakamaṃsaṃ khādantā
thāmasampannā thūlasarīrā ahesuṃ. Anupubbena eḷakā parikkhayaṃ
agamaṃsu. Tesaṃ antare meṇḍikamātā nāma ekā eḷikā byattā
ahosi upāyakusalā. Sigālo taṃ māretuṃ asakkonto ekadivasaṃ
bhariyāya saddhiṃ sammantento bhadde eḷakā khīṇā imaṃ eḷikaṃ
ekenupāyena khādituṃ vaṭṭati ayaṃ panettha upāyo tvaṃ ekikāva
gantvā etāya saddhiṃ sakhī hohi atha te tayā saddhiṃ vissāse
uppanne ahaṃ matālayaṃ karitvā nipajjissāmi tvaṃ etaṃ
upasaṅkamitvā eḷike sāmiyo me mato ahañca anāthā ṭhapetvā taṃ
me añño ñātako natthi ehi roditvā kanditvā tassa sarīrakiccaṃ
karissāmāti vatvā taṃ gaṇhitvā āgaccheyyāsi atha naṃ ahaṃ
uppatitvā gīvāyaṃ ḍaṃsitvā māressāmīti. Sā sādhūti sampaṭicchitvā
tāya saddhiṃ sakhībhāvaṃ katvā vissāse uppanne eḷikaṃ tathā avoca.
Āḷi alaṃ tava sāmikena sabbe mama ñātakā khāditā bhāyāmi
na sakkomi gantunti āha. Āḷi mā bhāyi matako kiṃ karissatīti.
Kharamanto te sāmiko bhāyāmivāhanti sā evaṃ vatvāpi tāya
punappunaṃ yāciyamānā addhā mato bhavissatīti sampaṭicchitvā tāya

---------------------------------------------------------------------------------------------
page406.
Saddhiṃ pāyāsi. Gacchantī pana ko jānāti kiṃ bhavissatīti tasmiṃ
āsaṅkāya sigāliṃ purato katvā sigālaṃ pariggaṇhantīyeva gacchati.
Sigālo tāsaṃ padasaddaṃ sutvā āgatā nu kho eḷikāti sīsaṃ
ukkhipitvā akkhīni parivattetvā olokesi. Eḷikā taṃ tathā karontaṃ
disvā ayaṃ pāpadhammo maṃ vañcetvā māretukāmo matālayaṃ
dassetvā nipannoti nivattitvā sigāliyā kasmā palāyasīti vutte
kāraṇaṃ kathentī paṭhamaṃ gāthamāha
        na kho ruccati me āḷi    pūtimaṃsassa pekkhanā
        etādisā sakhārasmā     ārakā parivajjayeti.
     Tattha āḷīti ālapanaṃ. Sakhe sahāyiketi attho. Etādisā
  sakhārasmāti evarūpā sahāyakā apakkamitvā taṃ sahāyakaṃ ārakā
  parivajjethāti attho.
     Evañca pana vatvā sā nivattitvā attano vasanaṭṭhānameva
  gatā. Sigālīpi taṃ nivattetuṃ asakkontī tassā kujjhitvā attano
  sāmikasseva santikaṃ gantvā pajjhāyamānā nisīdi. Atha naṃ sigālo
  garahanto dutiyaṃ gāthamāha
        ummattikā ayaṃ veṇi      vaṇṇeti patino sakhiṃ
        pajjhāyati paṭigacchati       āgataṃ meṇḍimātaranti.
     Tattha veṇīti tassā nāmaṃ. Vaṇṇeti patino sakhinti paṭhamameva
attano sakhiṃ eḷikaṃ mayi sinehāvissāsikā āgacchissati patino
santikaṃ matālayaṃ karohīti patino santike vaṇṇeti atha naṃ idāni

---------------------------------------------------------------------------------------------
page407.
Āgataṃ mama santikaṃ anāgantvāva paṭigacchati meṇḍimātaraṃ pajjhāyati
anusocatīti.
     Taṃ sutvā sigālī tatiyaṃ gāthamāha
        tvaṃ khosi samma ummatto   dummedho avicakkhaṇo
        so tvaṃ matālayaṃ katvā    akālena vipekkhasīti.
     Tattha avicakkhaṇoti vicāraṇapaññārahito. Akālena vipekkhasīti
eḷikāya attano santikaṃ anāgataṃyeva olokesīti attho.
     Ayaṃ abhisambuddhagāthā ahosi
        na akāle vipekkheyya    kāle pekkheyya paṇḍito
        pūtimaṃsova pajjhāti        yo akāle vipekkhatīti.
     Tattha akāleti kāmaguṇe ārabbha subhavasena cittuppādakāle.
Ayaṃ hi bhikkhuno rūpaṃ oloketuṃ akālo nāma. Kāleti asubhavasena
anussativasena vā kasiṇavasena vā rūpaggahaṇakāle. Ayaṃ hi bhikkhuno
rūpaṃ oloketuṃ kālo nāma. Tattha akāleti sārattakāle rūpaṃ
olokentā mahāvināsaṃ pāpuṇantīti haritacajātakalomasakassapajātakādīhi
dīpetabbaṃ. Kāleti asubhavasena olokento arahatte patiṭṭhahatīti
asubhakammikatissattheravatthunā kathetabbaṃ. Pūtimaṃsova pajjhātīti bhikkhave
yathā pūtimaṃsasigālo akāle eḷikaṃ olokento attano gocarā
parihīno pajjhāyati evaṃ bhikkhu akāle subhavasena rūpaṃ oloketvā
satipaṭṭhānādigocarā parihīno diṭṭhadhammepi samparāyepi pajjhāyati
kilamati.

---------------------------------------------------------------------------------------------
page408.
     Veṇīpi kho sigālī pūtimaṃsaṃ assāsetvā sāmi mā cintesi
ahaṃ taṃ punapi upāyena ānessāmi tvaṃ āgatakāle appamatto
gaṇheyyāsīti vatvā tassā santikaṃ gantvā āḷi tava āgatabhāvoyeva
no atthāya jāto tava āgatakālasmiṃyeva hi sāmiko satiṃ paṭilabhi
idāni jīvati ehi tena saddhiṃ paṭisanthāraṃ karohīti vatvā pañcamaṃ
gāthamāha
        piyaṃ kho āḷi me hotu    puṇṇapattaṃ dadāhi me
        pati sañjīvito mayhaṃ       eyyāsi piyapucchitāti.
     Tattha puṇṇapattaṃ dadāhi meti piyakānaṃ āgatassa mayhaṃ
tuṭṭhidānaṃ dehi. Pati sañjīvitoti mayhaṃ sāmiko sañjīvito uṭṭhito
arogoti attho. Eyyāsīti mayā saddhiññeva āgaccha.
     Eḷikā ayaṃ pāpadhammā maṃ vañcetukāmā ayuttaṃ kho paṭi-
pakkhakaraṇaṃ upāyeneva naṃ vañcessāmīti cintetvā chaṭṭhamaṃ gāthamāha
        piyaṃ kho āḷi te hotu    puṇṇapattaṃ dadāmi te
        mahatā parivārena        essaṃ kayirātha bhojananti.
     Tattha essanti āgamissāmi āgacchamānā ca attano rakkhaṃ
katvā mahantena parivārena āgacchissāmīti.
     Atha naṃ sigālī parivāraṃ pucchantī sattamaṃ gāthamāha
        kīdiso tuyhaṃ parivāro     yesaṃ kāhāmi bhojanaṃ
        kiṃnāmakā ca te sabbe    te me akkhāhi pucchitāti.
     Sā ācikkhantī aṭṭhamaṃ gāthamāha

---------------------------------------------------------------------------------------------
page409.
        Māliyo caturakkhā ca      piṅgalo atha jambuko
        ediso mayhaṃ parivāro    tesaṃ kayirāsi bhojananti.
     Tattha te meti te parivāre mayhaṃ ācikkhi. Māliyoti ādīni
catunnaṃ sunakhānaṃ nāmāni.
     Tattha ekekaṃ pañca pañca sunakhasatāna parivārenti. Evaṃ
dvīhi sunakhasahassehi parivāritā āgamissāmīti vatvā sace te
bhojanaṃ na labhissanti tumhe dvepi jane māretvā khādissantīti
āha. Taṃ sutvā sigālī bhītā alaṃ imissā tattha gamanena upāyenassā
anāgamanameva karissāmīti cintetvā navamaṃ gāthamāha
        nikkhantāya agārasmā     (nirārakkhaṃ) bhaṇḍakampi vinassati
        ārogyaṃ āḷino vajjaṃ    tvaṃ idheva vasa mā gamāti.
     Tassattho āḷi tava gehe bahubhaṇḍakaṃ atthi taṃ te nikkhantāya
agārasmā nirārakkhaṃ bhaṇḍakaṃ vinassati ahameva te āḷino sahāyakassa
ārogyaṃ vajjaṃ vadissāmi tvaṃ idheva vasa mā gamāti.
     Evañca pana vatvā maraṇabhayabhītā vegena sāmikassa santikaṃ
gantvā taṃ gahetvā palāyi. Te pana taṃ ṭhānaṃ āgantuṃ nāsakkhiṃsu.
     Satthā imaṃ dhammadesanaṃ āharitvā jātakaṃ samodhānesi tadā
ahaṃ tasmiṃ ṭhāne vanajeṭṭharukkhe nibbattadevatā ahosinti.
                  Pūtimaṃsajātakaṃ ekādasamaṃ.

---------------------------------------------------------------------------------------------
page410.
                       Tittirajātakaṃ
     yo te puttaketi idaṃ satthā gijjhakūṭe viharanto devadattassa
vadhāya parisakkanaṃ ārabbha kathesi.
     Tasmiṃ hi samaye dhammasabhāyaṃ kathaṃ samuṭṭhāpesuṃ āvuso
devadatto nillajjo anariyo evaṃ uttamaguṇadharassa sammāsambuddhassa
ajātasattunā saddhiṃ ekato hutvā dhanuggahappayojanasilāpavijjhana-
nāḷāgirivissajjanehi vadhāya upāyaṃ karotīti. Satthā āgantvā kāya
nuttha bhikkhave etarahi kathāya sannisinnāti pucchitvā imāya nāmāti
vutte na bhikkhave idāneva pubbepi devadatto mayhaṃ vadhāya
parisakkīti vatvā atītaṃ āhari
     atīte bārāṇasiyaṃ brahmadatte rajjaṃ kārente eko
disāpāmokkho ācariyo bārāṇasiyaṃ pañcasatānaṃ māṇavakānaṃ sippaṃ
vācento ekadivasaṃ cintesi mayhaṃ idheva vasantassa palibodho
hoti māṇavakānampi sippaṃ na niṭṭhāti himavantappadese araññāyatane
pavisitvā tattha vasanto sippaṃ vācessāmīti. So māṇavakānaṃ
kathetvā tilataṇḍulatelavatthādīni gāhāpetvā araññaṃ pavisitvā
maggato avidūre ṭhāne paṇṇasālaṃ kārāpetvā nivāsaṃ kappesi.
Māṇavāpi attano attano paṇṇasālaṃ kariṃsu. Māṇavānaṃ
ñātakā telataṇḍulādīni pesenti. Raṭṭhavāsinopi disāpāmokkho
ācariyo kira araññe asukaṭṭhāne vasanto sippaṃ uggaṇhāpetīti

---------------------------------------------------------------------------------------------
page411.
Tassa taṇḍulādīni abhiharanti kantāraṃ paṭipannāpi denti. Aññataro
puriso khīrapānatthāya savacchaṃ dhenumpi adāsi. Ācariyassa pana
paṇṇasālāya santike dvīhi potakehi saddhiṃ ekā godhā vasati.
Sīhabyagghāpissa upaṭṭhānaṃ āgacchanti. Eko tittiropi tattha
nibaddhavāso ahosi. So ācariyassa māṇavānaṃ mante vācentassa
saddaṃ sutvā tayopi vede uggaṇhi. Māṇavā tena saddhiṃ
ativissāsikā ahesuṃ. Aparabhāge māṇavesu nipphattiṃ appattesuyeva
ācariyo kālamakāsi. Māṇavā tassa sarīraṃ jhāpetvā vālukāya
thūpaṃ katvā nānāpupphehi pūjetvā rodanti paridevanti. Atha ne
tittiro kasmā rodathāti āha. Ācariyo no sippe aniṭṭhiteyeva
kālaṃ kato tasmā rodāmāti. Evaṃ sante mā cintayittha ahaṃ
vo sippaṃ vācessāmīti. Tvaṃ kathaṃ jānāsīti. Ahaṃ ācariye
tumhākaṃ vācente sutvāva tayo vede paguṇe akāsinti. Tenahi
attano paguṇabhāvaṃ amhe jānāpehīti. Tittiro tenahi suṇāthāti
tesaṃ gaṇṭhigaṇṭhiṭhānameva pabbatamatthakā nadiṃ otaranto viya
osāresi. Māṇavā haṭṭhatuṭṭhā hutvā tittirapaṇḍitassa santike
sippaṃ paṭṭhapesuṃ. Sopi disāpāmokkhācariyassa ṭhāne ṭhatvā tesaṃ
sippaṃ vācesi. Māṇavā tassa suvaṇṇapañjaraṃ katvā upari vitānaṃ
bandhitvā suvaṇṇataṭṭake madhulājādīni upasaṃharantā nānāvaṇṇehi
pupphehi pūjentā mahantaṃ sakkāraṃ kariṃsu. Tittiro hi araññāyatane
pañcasate māṇave mante vācetīti sakalajambudīpe pākaṭo ahosi.

---------------------------------------------------------------------------------------------
page412.
Tadā jambudīpe giraggasamajjasadisaṃ mahantaṃ chaṇaṃ ghosayiṃsu. Māṇavānaṃ
mātāpitaro chaṇadassanatthāya āgacchantūti pesesuṃ. Māṇavā
tittirassa ārocetvā tittirapaṇḍitaṃ sabbañca assamapadaṃ godhaṃ
paṭicchādetvā attano attano nagarameva āgamiṃsu. Tadā eko
nikkāruṇiko duṭṭhatāpaso tattha tattha vicaranto taṃ ṭhānaṃ sampāpuṇi.
Godhā taṃ disvā paṭisanthāraṃ katvā asukaṭṭhāne taṇḍulā asukaṭṭhāne
telādīni atthi bhattaṃ pacitvā bhuñjāhīti vatvā gocaratthāya
gatā. Tāpaso pātova bhattaṃ pacitvā dve godhaputtake māretvā
rasaṃ katvā bhuñji. Divā tittirapaṇḍitañca vacchakañca māretvā
khādi. Sāyaṃ dhenuṃ āgataṃ disvā tampi māretvā maṃsaṃ khāditvā
rukkhamūle nipajjitvā ghuraghurāyanto niddaṃ okkami. Godhā sāyaṃ
āgantvā puttake apassantī upadhāriyamānā vicari. Rukkhadevatā
godhaṃ puttake adisvā kampamānaṃ oloketvā khandhavivare dibbānubhāvena
ṭhatvā godhe mā kampi iminā pāpapurisena tava puttakā ca
tittiro ca vaccho ca dhenu ca māritā gīvāyaṃ naṃ ḍaṃsitvā
jīvitakkhayaṃ pāpehīti sallapantī paṭhamaṃ gāthamāha
        yo te puttake akhādi     dinnabhatto adūsake
        tasmiṃ dāṭhe nipātehi      mā te muñcittha jīvateti.
     Tattha dinnabhattoti bhattaṃ pacitvā bhuñjāti tayā dinnabhatto.
Adūsaketi niddose nirāparādhe. Tasmiṃ dāṭheti pāpapurise catassopi
dāṭhā nipātehīti adhippāyo. Mā te muñcittha jīvateti jīvanto

---------------------------------------------------------------------------------------------
page413.
Sajīvo hutvā tava hatthato esa pāpadhammo mā muñcittha mokkhaṃ
mā labhatu jīvitakkhayaṃ pāpehīti attho.
     Tato godhā dve gāthā abhāsi
        ākiṇṇaluddho puriso       dhāticolaṃva makkhito
        padesaṃ taṃ na passasāmi      yattha dāṭhaṃ nipātaye.
        Akataññussa posassa        niccaṃ vivaradassino
        sabbañce paṭhaviṃ dajjā      neva naṃ abhirādhayeti.
     Tattha ākiṇṇaluddhoti gāḷhaluddho. Vivaradassinoti chiddaṃ
otāraṃ pariyesantassa. Neva naṃ abhirādhayeti evarūpaṃ puggalaṃ
sakalapaṭhaviṃ dadantoti tosetuṃ na sakkuṇeyya kimaṅga panāhaṃ bhatta-
mattadāyikāti dasseti.
     Godhā evaṃ vatvā ayaṃ pabujjhitvā mampi khādeyyāti
attano jīvitaṃ rakkhamānā palāyi. Tepi pana sīhabyagghā tittirassa
sahāyakāva. Kadāci te āgantvā tittiraṃ passanti. Kadāci
so gantvā tesaṃ dhammaṃ desetvā āgacchati. Tasmiṃ pana divase
sīho byagghaṃ āha samma ciraṃ na diṭṭho no tittiro ajja
sattaṭṭhadivasā honti gaccha tāvassa pavattiṃ ñatvā ehīti.
Byaggho sādhūti sampaṭicchitvā godhāya palāyitakāle taṃ ṭhānaṃ patvā
taṃ pāpapurisaṃ niddāyantaṃ passi. Tassa jaṭantare tittirapaṇḍitassa
lomāni paññāyanti. Dhenuyā ca vacchakassa ca aṭṭhīni paññāyanti.
Byaggharājā taṃ sabbaṃ disvā suvaṇṇapañjare tittirapaṇḍitaṃ adisvā

---------------------------------------------------------------------------------------------
page414.
Iminā pāpapurisene te māritā bhavissantīti taṃ pādena paharitvā
uṭṭhāpesi. So taṃ disvāva bhītatasitova ahosi. Atha naṃ
byaggho tvaṃ ete māretvā khādīti pucchitvā neva māremi
na khādāmīti pāpadhamma tayi amārente añño ko māressati
kathehi akathentassa te jīvitaṃ natthīti. So maraṇabhayabhīto
āma sāmi godhapotake ca vacchakañca dhenuñca māretvā khādiṃ
tittiraṃ pana na māremīti. So tassa bahuṃ kathentassāpi asaddahitvā
tvaṃ kuto āgatosīti pucchitvā sāmi kaliṅgaraṭṭhavāsikānaṃ vāṇijakānaṃ
bhaṇḍaṃ vahanto jīvitahetu idañcidañca kammaṃ katvā idānamhi
idhāgatoti tena sabbasmiṃ attanā katakamme kathite pāpadhamma tayi
tittiraṃ amārente añño ko māressati ehi sīhassa migarañño
santikaṃ taṃ nessāmīti taṃ purato katvā tāsento agamāsi. Sīho
byaggharājānaṃ taṃ ānentaṃ disvā byagghaṃ pucchanto catutthaṃ gāthamāha
                kinnu subāhu taramānarūpo
                pacchāgatosi saha māṇavena
                kiṃ kiccamatthaṃ idhamatthi tuyhaṃ
                akkhāhi me pucchito etamatthanti.
     Tattha subāhūti byagghaṃ nāmenālapati. Byagghassa hi purimakāyo
manāpo hoti tena naṃ evamāha. Kiṃ kiccamatthaṃ idhamatthi
tuyhanti kiṃ karaṇīyaṃ atthasaṃhitaṃ iminā māṇavena idha atthi.
Tuyhaṃ kiṃ kiccamatthanti pāṭho. Ayameva attho.

---------------------------------------------------------------------------------------------
page415.
     Taṃ sutvā byaggho pañcamaṃ gāthamāha
                yo te sakhā daddaro sādhurūpo
                tassa vadhaṃ parisaṅkāmi ajja
                purisassa kammāyatanāni sutvā
                nāhaṃ sukhiṃ daddaraṃ ajja maññeti.
     Tattha daddaroti tittiro. Tassa vadhanti tassa tittirapaṇḍitassa
imamhā purisā ajja vadhaṃ parisaṅkāmi. Nāhaṃ sukhinti ahaṃ ajja
daddaraṃ sukhiṃ ārogyaṃ na maññāmi.
     Atha naṃ sīho chaṭṭhamaṃ gāthamāha
                kānissa kammāyatanāni assu
                purisassa vuttisamodhānatāya
                kaṃ vā paṭiññaṃ purisassa sutvā
                parisaṅkasi daddaraṃ māṇavenāti.
     Tattha assūti assosi. Vuttisamodhānatāyāti jīvitavuttisamodhānat-
thāya. Kāni nāma iminā attano kammāni tuyhaṃ kathitānīti
attho. Māṇavenāti kiṃ sutvā iminā māṇavena māritaṃ parisaṅkamasi.
     Athassa kathento byaggharājā sesagāthā abhāsi
                ciṇṇā kaliṅgā caritā vaṇijjā
                vettācaro saṅkupathopi ciṇṇo
                naṭehi ciṇṇaṃ saha vākurehi
                daṇḍena yuddhampi samajjamajjhe.

---------------------------------------------------------------------------------------------
page416.
                Bandhā kulikā mitamāḷhakena
                akkhā ṭhitā saññamo abbhatīto
                appahitaṃ pupphakaṃ aḍḍharattaṃ
                hatthā daḍḍhā piṇḍapaṭiggahena.
                Tānissa kammāyatanāni assu
                purisassa vuttisamodhānatāya
                yathā ayaṃ dissati lomapiṇḍo
                gāvo hatā kiṃ pana daddarassāti.
     Tattha ciṇṇā kaliṅgāti vāṇijakānaṃ bhaṇḍaṃ vahantena kira
tena kaliṅgaraṭṭhe ciṇṇā caritā vaṇijjāpi tena katā. Vettācaroti
vettehi sañcaritabbo. Saṅkupathopi ciṇṇoti khāṇukamaggopi
valañjito. Naṭehīti jīvitahetuyeva naṭehipi saddhiṃ. Ciṇṇaṃ saha
vākurehīti vākure vahantena vākurāhipi saddhiṃ caritaṃ. Daṇḍena
yuddhanti daṇḍayuddhampi kira tena yujjhitaṃ. Bandhā kulikāti sakuṇikāpi
kira tena bandhā. Mitamāḷhakenāti dhaññamāpakampi kira tena kataṃ.
Akkhā ṭhitāti akkhadhuttānaṃ veyyāvaccaṃ karontena akkhāpi ṭhapitā.
Saññamo abbhatītoti jīvitavuttiṃ nissāya pabbajantena sīlasaññamo
atikkanto. Appahitanti ṭhapitaṃ appaggharaṇaṃ kataṃ. Pupphakanti
lohitaṃ. Idaṃ vuttaṃ hoti iminā kira jīvitaṃ nissāya rājāparādhikānaṃ
hatthapāde chinditvā te ānetvā sālāyaṃ nipajjāpetvā vaṇamukhehi
paggharantaṃ lohitaṃ aḍḍharattisamaye tattha gantvā kaṇḍakadhūmaṃ nāma

---------------------------------------------------------------------------------------------
page417.
Datvā ṭhapitanti. Hatthā daḍḍhāti ājīvakapabbajjaṃ pabbajitakāle
uṇhapiṇḍapaṭiggahaṇena hatthāpi kirassa daḍḍhā. Tānissa kammā-
yatanānīti tāni assa kammāyatanāni. Assūti assosiṃ. Yathā
ayanti yathā esa etassa jaṭantare tittiralomapiṇḍopi dissati
iminā kāraṇena veditabbametaṃ eteneva so māritoti. Gāvo
hatā kiṃ pana daddarassāti gāvopi etena hatā daddarassa pana
kiṃ na māritabbamatthi tasmā esa taṃ māressatīti.
     Sīhopi taṃ purisaṃ pucchi mārito te tittirapaṇḍitoti. Āma
sāmīti. Athassa saccavacanaṃ sutvā sīho taṃ vissajjetukāmo ahosi.
Byaggharājā pana māretabbayuttako esa pāpoti vatvā tattheva naṃ
dāṭhāhi paharitvā māretvā āvāṭaṃ khanitvā pakkhipi. Māṇavā
āgantvā tittirapaṇḍitaṃ adisvā roditvā paridevitvā nivattiṃsu.
     Satthā imaṃ dhammadesanaṃ āharitvā evaṃ bhikkhave devadatto
pubbepi mayhaṃ vadhāya parisakkīti vatvā jātakaṃ samodhānesi tadā
jaṭilo devadatto ahosi godhā kisāgotamī byaggho moggallāno
sīho sārīputto disāpāmokkho ācariyo kassapo tittirapaṇḍito
ahamevāti.
                   Tittirajātakaṃ dvādasamaṃ.
                 Navakanipātavaṇṇanā samattā.
                  ------------------

---------------------------------------------------------------------------------------------
page418.
@Footnote:
@*** hanṛ´ānīṛ´์ m‡mīkhṛ´amūla ***

---------------------------------------------------------------------------------------------
page419.
                   Dasakanipātajātakaṭṭhakathā
                      -----------
                      catudvārajātakaṃ
     catudvāramidaṃ nagaranti idaṃ satthā jetavane viharanto ekaṃ
dubbacabhikkhuṃ ārabbha kathesi. Paccuppannavatthuṃ pana navanipāte
paṭhamajātake vitthāritameva.
     Idha pana satthā taṃ bhikkhuṃ saccaṃ kira tvaṃ bhikkhu dubbacosīti
pucchitvā saccaṃ bhanteti vutte pubbepi tvaṃ bhikkhu dubbacatāya
paṇḍitānaṃ vacanaṃ akatvā khuracakkaṃ āsādesīti vatvā atītaṃ āhari
     atīte kassapassa dasabalassa kāle bārāṇasiyaṃ asītikoṭivibhavassa
seṭṭhino eko putto mittavinduko nāma ahosi. Tassa
mātāpitaro sotāpannā ahesuṃ. So pana dussīlova asaddho
ahosi. Atha naṃ aparabhāge pitari kālakate mātā kuṭumbaṃ vicārentī
ekadivasaṃ āha tāta tayā dullabhaṃ manussattaṃ laddhaṃ dānaṃ
dehi sīlaṃ rakkhāhi uposathakammaṃ karohi dhammaṃ suṇāhīti. Amma
na mayhaṃ dānādīhi attho mā maṃ kiñci avacuttha ahaṃ yathākammaṃ
gamissāmīti. Evaṃ vadantepi naṃ ekadivasaṃ puṇṇamīuposathadivase
mātā āha tāta ajja abhilakkhito mahāuposathadivaso ajja
uposathaṃ samādayitvā vihāraṃ gantvā sabbarattiṃ dhammaṃ sutvā ehi

---------------------------------------------------------------------------------------------
page420.
Ahaṃ te sahassaṃ dassāmīti. So sādhūti dhanalobhena uposathaṃ
samādayitvā bhuttapātarāso vihāraṃ gantvā divasaṃ vītināmetvā
rattiṃ yathā ekaṃpi dhammapadaṃ kaṇṇe na paharati tathā ekasmiṃ
padese nipajjitvā niddaṃ okkamitvā punadivase pātova mukhaṃ
dhovitvā gehaṃ gantvā nisīdi. Mātā panassa ajja me putto
dhammaṃ sutvā pātova dhammakathikattheraṃ ādāya āgamissatīti yāguādīni
paṭiyādetvā āsanaṃ paññapetvā tassāgamanaṃ paṭimānentī taṃ
ekakaṃ āgataṃ disvā tāta dhammakathiko te na ānītoti vatvā
na mayhaṃ dhammakathikena atthoti vutte tenahi yāguṃ pivāti āha.
So tumhehi mayhaṃ sahassaṃ paṭissutaṃ taṃ tāva me detha pacchā
pivissāmīti āha. Piva tāta pacchā dassāmīti. Gahetvāva
pivissāmīti. Athassa mātā sahassabhaṇḍikaṃ purato ṭhapesi.
So yāguṃ pivitvā sahassabhaṇḍikaṃ gahetvā vohāraṃ karonto na
cirasseva vīsasatasahassaṃ appādesi. Athassa etadahosi nāvaṃ
upaṭṭhapetvā vohāraṃ karissāmīti. So nāvaṃ upaṭṭhapetvā
amma ahaṃ nāvāya vohāraṃ karissāmīti āha. Atha naṃ mātā
tāta tvaṃ ekaputtako imasmiṃ ghare dhanaṃpi bahuṃ samuddo
anekādīnavo mā gamīti nivāresi. So ahaṃ gamissāmeva na
sakkā maṃ nivāretunti vatvā ahantaṃ tāta nivāressāmīti mātarā
hatthe gahitepi hatthaṃ vissajjāpetvā mātaraṃ paharitvā pātetvā
antaraṃ katvā gantvā nāvāya samuddaṃ pakkhandi. Nāvā sattame

---------------------------------------------------------------------------------------------
page421.
Divase mittavindukaṃ nissāya samuddapiṭṭhe niccalāva aṭṭhāsi.
Kāḷakaṇṇisalākā viciniyamānā mittavindukasseva hatthe tikkhattuṃ
pati. Athassa ulumpaṃ datvā imaṃ ekaṃ nissāya bahū mā
vinassantīti taṃ samudde khipiṃsu. Tāvadeva nāvā javena mahāsamuddaṃ
pakkhandi. Sopi ulumpe nipajjitvā ekaṃ dīpakaṃ pāpuṇi.
Tattha phalikavimāne catasso janiyo addasa. Tā sattāhaṃ dukkhaṃ
anubhavanti sattāhaṃ sukhaṃ. So tāhi saddhiṃ sattāhaṃ dibbasampattiṃ
anubhavi. Atha naṃ tā dukkhānubhavanatthāya gacchamānā sāmi mayaṃ
sattame divase āgamissāma yāva mayaṃ āgacchāma tāva anukkaṇṭha-
māno idheva vasāti vatvā agamaṃsu. So taṇhāvasiko hutvā
tasmiṃyeva phalake nipajjitvā puna samuddapiṭṭhena gacchanto aparaṃpi dīpakaṃ
patvā tattha rajatavimāne aṭṭha petiyo disvā eteneva upāyena
aparasmiṃ dīpake maṇivimāne soḷasa aparasmiṃ kanakavimāne dvattiṃsa
petiyo disvā tāhi saddhiṃ dibbasampattiṃ anubhavitvā tāsampi
dukkhaṃ anubhavituṃ gatakāle puna samuddapiṭaṭhena gacchanto ekaṃ pākāra-
parikkhittaṃ catudvāraṃ nagaraṃ addasa. Ussadanirayo kiresa bahūnaṃ
nerayikasattānaṃ kammakaraṇānubhavanaṭṭhānaṃ. Mittavindukassa pana alaṅkata-
paṭiyattaṃ nagaraṃ viya hutvā upaṭṭhāsi. So imaṃ nagaraṃ pavisitvā
rājā bhavissāmīti cintetvā pavisitvā khuracakkaṃ ukkhipitvā sīse
paccamānaṃ nerayikasattaṃ addasa. Athassa taṃ tassa sīse khuracakkaṃ
padumaṃ viya hutvā upaṭṭhāsi. Ure pañcaṅgikabandhanaṃ uracchadapasādhanaṃ

---------------------------------------------------------------------------------------------
page422.
Viya hutvā sīsato paggharantalohitaṃ lohitacandanavilepanaṃ viya hutvā
paridevanasaddo madhurasaro gītasaddo viya hutvā upaṭṭhāsi. So
tassa santikaṃ gantvā bho purisa ciraṃ tayā padumaṃ dhāritaṃ dehi
me etanti āha. Samma na idaṃ padumaṃ khuracakkametanti.
Tvaṃ mayhaṃ adātukāmatāya evaṃ vadasīti. Nerayikasatto cintesi
mayhaṃ pāpaṃ khīṇaṃ bhavissati imināpi mayā viya mātaraṃ paharitvā
āgatena bhavitabbaṃ dassāmissa khuracakkanti. Atha naṃ ehi
bho gaṇha imaṃ padumanti vatvā khuracakkaṃ tassa sīse khipi.
Tantassa matthakaṃ piṃsamānaṃ bhassi. Tasmiṃ khaṇe mittavinduko
tassa khuracakkabhāvaṃ ñatvā tava khuracakkaṃ gaṇha tava khuracakkaṃ
gaṇhāti vedanāpatto paridevi. Itaro antaradhāyi. Tadā
bodhisatto rukkhadevatā mahantena parivārena ussadacārikañcaramāno
taṃ ṭhānaṃ pāpuṇi. Mittavinduko taṃ oloketvā sāmi devarāja
idaṃ cakkaṃ saṇhakaraṇīyaṃ viya tilāni piṃsamānaṃ otarati kinnu
kho mayā pāpaṃ katanti pucchanto dve gāthā abhāsi
        catudvāramidaṃ nagaraṃ       ayasaṃ daḷhapākāraṃ
        oruddhapaṭiruddhosmi      kiṃ pāpaṃ pakataṃ mayā.
        Sabbe apihitā dvārā   oruddhosmi yathā dijo
        kimādikaraṇaṃ yakkha        cakkābhinihato ahanti.
     Tattha daḷhapākāranti thirapākāraṃ. Daḷhatoraṇantipi pāṭho.
Thiradvāranti attho. Oruddhapaṭiruddhosmīti anto katvā samantā

---------------------------------------------------------------------------------------------
page423.
Pākārena ruddho palāyanaṭhānaṃ na paññāyati. Kiṃ pāpaṃ pakatanti
kinnu kho mayā pāpakammaṃ pakataṃ. Apihitāti thakitā. Yathā dijoti
pañjarapakkhitto sakuṇo viya. Kimādikaraṇanti kiṃ adhikaraṇaṃ kiṃ
kāraṇaṃ. Cakkābhinihatoti cakkena abhinihato.
     Athassa devarājā kāraṇaṃ kathetuṃ cha gāthā abhāsi
        laddhā satasahassāni      atirekāni vīsati
        anukampakānaṃ ñātīnaṃ      vacanaṃ samma nākari.
        Laṅghiṃ samuddaṃ pakkhandi     sāgaraṃ appasiddhikaṃ
        catubbhi aṭṭhajjhagamā      aṭṭhābhipi ca soḷasa.
        Soḷasābhi ca battiṃsa      aticchaṃ cakkamāsado
        icchāhatassa posassa     cakkaṃ bhamati matthake.
        Uparivisālā duppūrā     icchāvipattigāminī
        ye ca taṃ anugijjhanti     te honti cakkadhārino.
        Bahubhaṇḍañca ohāya      maggaṃ appaṭivekkhiya
        yesaṃ cetaṃ asaṅkhātaṃ     te honti cakkadhārino.
                Kammaṃ samekkheyya vipulañca bhogaṃ
                icchaṃ na seveyya anatthasaṇhitaṃ
                kareyya vākyaṃ anukampakānaṃ
                taṃ tādisaṃ nātivateyya cakkanti.
     Tattha laddhā satasahassāni atirekāni visatīti tvaṃ uposathaṃ
karitvā mātu santikā sahassaṃ gahetvā vohāraṃ karonto sahassañca

---------------------------------------------------------------------------------------------
page424.
Satasahassāni ca atirekāni vīsatisahassāni labhitvā. Nākarīti tena
dhanena asantuṭṭho nāvāya samuddaṃ pavisanto samudde ādīnavaṃ
kathetvā mātarā vāriyamānopi anukampakānaṃ ñātīnaṃ sammāvacanaṃ
nākari sotāpannaṃ mātaraṃ paharitvā antaraṃ katvā nikkhantoyevāsīti
dīpeti. Laṅghinti nāvaṃ ullaṅghanasamatthaṃ. Pakkhandīti pakkhantosi.
Appasiddhikanti mandasiddhiṃ vināsabahulaṃ. Catubbhi aṭṭhāti atha taṃ
nissāya ekadivasaṃ katassa uposathakammassa nissandena phalikavimāne
catasso itthiyo labhitvā tato rajatavimāne aṭṭha maṇivimāne
soḷasa kanakavimāne dvattiṃsa adhigatosīti. Aticchaṃ cakkamāsadoti
atha tvaṃ yathā laddhena asantuṭṭho atra uttaritaraṃ labhissāmīti evaṃ
laddhaṃ laddhaṃ atikkamanalolasaṅkhātāya aticchāya samannāgatattā aticcho
pāpapuggalo tassa uposathakammassa khīṇattā dvattiṃsa itthiyo
atikkamitvā imaṃ petanagaraṃ āgantvā tassa mātuppahāradānaakusalassa
nissandena idaṃ cakkaṃ sampattosi. Atricchantipi pāṭho. Atra
atra icchamānoti attho. Atricchātipi pāṭho. Atricchāyāti
attho. Bhamatīti tassa te icchāhatassa posassa idaṃ cakkaṃ matthakaṃ
piṃsamānaṃ idāni kumbhakāracakkaṃ viya matthake bhamatīti attho. Ye
ca taṃ anugijjhantīti taṇhā nāmesā gacchantī uparupari visālā
hoti samuddo viya duppūrā rūpādīsu tassa tassa icchanaicchāya
vipattigāminī taṃ evarūpaṃ taṇhaṃ ye anugijjhanti giddhā gadhitā hutvā

---------------------------------------------------------------------------------------------
page425.
Punappunaṃ allīyanti. Te honti cakkadhārinoti te evaṃ gacchantā
khuracakkaṃ dhārenti. Bahubhaṇḍanti mātāpitūnaṃ santakaṃ bahudhanaṃ ohāya.
Magganti gantabbaṃ appasiddhikaṃ samuddamaggaṃ apaccavekkhitvā yathā
tvaṃ paṭipanno evameva aññesaṃpi yesaṃ etaṃ asaṅkhātaṃ avīmaṃsitaṃ
te yathā tvaṃ tatheva taṇhāvasikā hutvā dhanaṃ ohāya gamanamaggaṃ
anapekkhitvā paṭipannā cakkadhārino honti. Kammaṃ samekkheyyāti
tasmā paṇḍito puriso attanā kattabbaṃ kammaṃ sadosaṃ nu kho
niddosanti samekkheyya paccavekkheyya. Vipulañca bhoganti attano
dhammaladdhadhanarāsiṃpi samekkheyya. Nātivateyyāti taṃ tādisaṃ puggalaṃ
idaṃ cakkaṃ na ativatteyya na avatthareyya. Nātivattetītipi pāṭho.
Nāvattharatīti attho.
     Taṃ sutvā mittavinduko iminā devaputtena mayā katakammaṃ
tattato ñātaṃ ayaṃ mayhaṃ paccanappamāṇaṃpi jānissati pucchāmi
nanti cintetvā navamaṃ gāthamāha
        kīva ciraṃ nu me yakkha    cakkaṃ sirasi ṭhassati
        kati vassasahassāni      taṃ me akkhāhi pucchitoti.
     Athassa kathento mahāsatto dasamaṃ gāthamāha
        atisaro accasaro      mittavindu suṇohi me
        cakkante sirasmimāviddhaṃ  na tvaṃ jīvaṃ pamokkhasīti.
     Tattha atisaroti atisarītipi atisaro atisarissatītipi atisaro.

---------------------------------------------------------------------------------------------
page426.
Accasaroti tasseva vevacanaṃ. Idaṃ vuttaṃ hoti ambho mittavinduka
suṇohi me vacanaṃ tvaṃ hi atidāruṇassa kammassa katattā atisaro
tassa pana na sakkā vassaggaṇanāya vipākaṃ saññāpetunti aparimāṇaṃ
atimahantaṃ vipākadukkhaṃ sarissasi paṭipajjissasīti ca atisaro.
Tena te ettakāni vassasahassāni vassasatasahassānīti vattuṃ na
sakkomi. Sirasmimāviddhanti yaṃ pana te idaṃ cakkaṃ sirasmiṃ āviddhaṃ
kumbhakāracakkamiva bhamati. Na tvaṃ jīvaṃ pamokkhasīti taṃ tvaṃ yāva
te kammavipākaṃ na khīyati tāva jīvamāno na mokkhasi kammavipāke
pana khīṇe idaṃ cakkaṃ pahāya yathākammaṃ gamissasīti.
     Idaṃ vatvā devaputto attanodevavimānameva gato. Itaropi
mahādukkhaṃ paṭipajji.
     Satthā imaṃ dhammadesanaṃ āharitvā jātakaṃ samodhānesi tadā
mittavinduko ayaṃ dubbacabhikkhu ahosi devarājā pana ahamevāti.
                   Catudvārajātakaṃ paṭhamaṃ.

---------------------------------------------------------------------------------------------
page427.
                        Kaṇhajātakaṃ
     kaṇho vatāyaṃ purisoti idaṃ satthā kapilavatthuṃ upanissāya
nigrodhārāme viharanto sitapātukammaṃ ārabbha kathesi.
     Tadā kira satthā sāyaṇhasamaye nigrodhārāme bhikkhusaṅghaparivuto
jaṅghavihāraṃ anucaṅkamanto aññatarasmiṃ padese sitapātukammaṃ akāsi.
Ānandatthero ko nu kho hetu ko paccayo bhagavato sitapātukammāya
na ahetu tathāgatā sitaṃ pātukaronti pucchissāmīti
tāvāti añjaliṃ paggayha sitakāraṇaṃ pucchi. Athassa satthā
bhūtapubbaṃ ānanda kaṇho nāma isi ahosi so imasmiṃ bhūmippadese
vihāsi jhāyī jhānarato tassa sīlatejena sakkassa bhavanaṃ kampīti
sitakāraṇaṃ vatvā tassa vatthuno apākaṭattā therena yācito
atītaṃ āhari
     atīte bārāṇasiyaṃ brahmadatte rajjaṃ kārente bārāṇasiyaṃ
ekena asītikoṭivibhavena aputtakena brāhmaṇena sīlaṃ samādayitvā
putte patthite bodhisatto tassa brāhmaṇiyā kucchismiṃ nibbatti.
Kāḷavaṇṇattā panassa nāmaggahaṇadivase kaṇhakumārotissa nāmaṃ
kariṃsu. So soḷasavassakāle maṇipaṭimā viya sobhaggappatto hutvā
pitarā sippuggahaṇatthāya pesito takkasilāyaṃ sabbasippāni uggahetvā
paccāgacchi. Atha naṃ pitā anurūpena dārena saṃyojesi. So
aparabhāge mātāpitūnaṃ accaye sabbaṃ issariyaṃ paṭipajji. Athekadivasaṃ

---------------------------------------------------------------------------------------------
page428.
Ratanakoṭṭhāgārāni viloketvā varapallaṅkamajjhagato suvaṇṇapaṭaṃ
āharāpetvā ettakaṃ dhanaṃ asukenāpi uppāditaṃ ettakaṃ dhanaṃ
asukenāti pubbañātīhi suvaṇṇapaṭe likkhitāni akkharāni disvā
cintesi yehi imaṃ dhanaṃ uppāditaṃ te na paññāyanti dhanameva
paññāyati ekopi imaṃ dhanaṃ gahetvā gato nāma nāhosi
na kho pana sakkā dhanabhaṇḍikaṃ bandhitvā paralokaṃ netuṃ pañca-
sādhāraṇabhāvena hi asārakassa dhanassa dānaṃ sāro bahurogasādhāraṇa-
bhāvena asārakassa kāyassa sīlavantesu abhivādanādikammaṃ sāro
aniccatābhibhūtassa asārakassa jīvitassa aniccādivasena vipassanāyogo
sāro tasmā asārehi bhogehi sāraggahaṇatthaṃ dānaṃ dassāmīti
so āsanā vuṭṭhāya rañño santikaṃ gantavā rājānaṃ āpucchitvā
mahādānaṃ pavattesi. Yāva sattamā divasā dhanaṃ aparikkhiyamānaṃ
disvā kiṃ me dhanena yāva maṃ jarā nābhibhavati tāvadeva
pabbajitvā abhiññā ca samāpattiyo ca nibbattetvā brahmaloka-
parāyano bhavissāmīti cintetvā gehe sabbadvārāni vivarāpetvā
dinnaṃ me harantūti asuciṃ viya jigucchanto vatthukāme pahāya tassa
mahājanassa rodantassa paridevantasseva nagarā nikkhamitvā himavantap-
padesaṃ pavisitvā isipabbajjaṃ pabbajitvā attano vasanatthāya
ramaṇīyaṃ bhūmibhāgaṃ oloketvā imaṃ ṭhānaṃ patvā idha vasissāmīti
ekaṃ indavāruṇirukkhaṃ gocaragāmaṃ katvā adhiṭṭhāya tasseva rukkhassa
mūle vihāsi gāmantasenāsanaṃ pahāya āraññiko ahosi paṇṇasālaṃ

---------------------------------------------------------------------------------------------
page429.
Akatvā rukkhamūliko ahosi abbhokāsiko nesajjiko sace nipajjati
bhūmiyaṃyeva nipajjati dantamusaliko hutvā anaggipakkameva khādati
thusaparikkhittaṃ kiñci na khādati ekadivase ekavārameva khāditvā
ekāsaniko ahosi chamāyaṃ paṭhavīāpatejavāyusamo hutvā ete
ettake dhutaṅgaguṇe samādāya vasati. Imasmiṃ kira jātake
bodhisatto paramappiccho ahosi. So nacirasseva abhiññā
ca samāpattiyo ca nibbattetvā jhānakīḷaṃ kīḷanto tattheva vasati.
Phalāphalatthaṃpi aññattha na gacchati. Rukkhassa phalitakāle phalaṃ khādati
pupphitakāle pupphaṃ khādati sapattakāle pattaṃ khādati nippattakāle
papaṭikaṃ khādati. Evaṃ paramasantuṭṭho hutvā imasmiṃ ṭhāne ciraṃ
vasi. So ekadivasaṃ pubbaṇhasamaye tassa rukkhassa pakkāni
phalāni gaṇhi. Gaṇhanto pana loluppacārena uṭṭhāya aññasmiṃ
padese na gaṇhati yathānisinnova hatthaṃ pasāretvā hatthapāsaṭhāne
ṭhitāni phalāni saṃharati. Tesupi manāpāmanāpaṃ avicinitvā sampatta-
sampattameva gaṇhati. Evaṃ paramasantuṭṭhassa tassa sīlatejena
sakkassa paṇḍukambalasilāsanaṃ uṇhākāraṃ dassesi. Taṃ kira sakkassa
āyukkhayena vā uṇhaṃ hoti puññakkhayena vā aññasmiṃ vā
mahānubhāve satte taṃ ṭhānaṃ patthente dhammikānaṃ vā mahiddhikānaṃ
samaṇabrāhmaṇānaṃ sīlatejena uṇhaṃ ahosi. Sakko ko nu
kho maṃ ṭhānā cāvetukāmoti āvajjitvā imasmiṃ padese vasantaṃ
kaṇhaṃ isiṃ rukkhaphalāni uccinantaṃ disavā cintesi ayaṃ isi

---------------------------------------------------------------------------------------------
page430.
Ghoratapo paramajitindriyo imaṃ dhammakathāya sīhanādaṃ nadāpetvā
sukāraṇaṃ sutvā varena santappetvā imassa rukkhaṃ dhuvaphalaṃ katvā
āgamissāmīti so mahantena ānubhāvena sīghaṃ otaritvā tasmiṃ
rukkhamūle tassa piṭṭhipasse ṭhatvā attano avaṇṇe kathite
kujjhissati nu kho noti vīmaṃsanto paṭhamaṃ gāthamāha
        kaṇho vatāyaṃ puriso      kaṇhaṃ bhuñjati bhojanaṃ
        kaṇhe bhūmippadesasmiṃ      na mayhaṃ manaso piyoti.
     Tattha kaṇhanti kāḷavaṇṇaṃ. Bhojananti rukkhaphalabhojanaṃ.
     Kaṇho isi sakkassa vacanaṃ sutvā ko nu kho mayā saddhiṃ
kathetīti dibbacakkhunā upadhārento sakkoti ñatvā anivattitvā
anoloketvāva dutiyaṃ gāthamāha
        na kaṇho tapasā hoti     antosāro hi brāhmaṇo
        yasmiṃ pāpāni kammāni     sa ve kaṇho sujampatīti.
     Tattha tapasāti tapena kaṇho nāma na hotīti attho. Anto-
sāroti abbhantare sīlasamādhipaññāvimuttivimuttiñāṇadassanasārehi
samannāgato evarūpo hi bāhitapāpattā brāhmaṇo nāma hoti.
Sa veti yasmiṃ pana pāpāni kammāni atthi so yatthakatthaci kule
jātopi yenakenaci sarīravaṇṇena samannāgatopi kāḷakoyeva.
     Evañca pana vatvā imesaṃ sattānaṃ kaṇhabhāvakarāni pāpakammāni
ekavidhādibhedehi vitthāretvā sabbānipi tāni garahitvā sīlādayo
guṇe pasaṃsitvā ākāse candaṃ uṭṭhāpento viya sakkassa

---------------------------------------------------------------------------------------------
page431.
Dhammaṃ desesi. Sakko tassa dhammakathaṃ sutvā pamudito somanassajāto
mahāsattaṃ varena nimantento tatiyaṃ gāthamāha
        etasmiṃ te sulapite      paṭirūpe subhāsite
        varaṃ brāhmaṇa te dammi    yaṃkiñci manasicchasīti.
     Tattha etasminti yaṃ idaṃ tayā sabbaññūbuddhena viya sulapitaṃ
tasmiṃ sulapite tumhākaṃ anucchavikattā paṭirūpe subhāsite yaṃkiñci manasā
icchasi sabbaṃ te yaṃ varaṃ icchitaṃ patthitaṃ taṃ dammīti attho.
     Taṃ sutvā mahāsatto cintesi ayaṃ kinnu kho attano
avaṇṇe kathite kujjhissati noti maṃ vīmaṃsanto mayhaṃ chavivaṇṇañca
bhojanañca vasanaṭṭhānañca garahitvā idāni mayhaṃ akujjhanabhāvaṃ
ñatvā pasannacitto varaṃ deti maṃ kho panesa sakkissariyabrahmis-
sariyānamatthāya brahmacariyaṃ caratīti maññeyya tatrassa nikkaṅkhabhāvatthaṃ
mayhaṃ paresu kodho vā doso vā mā uppajjatu parasampattiyaṃ
lobho vā paresu sineho vā mā uppajjatu majjhattova bhaveyyanti
ime mayā cattāro vare gahetuṃ vaṭaṭatīti so tassa nikkaṅkhabhāvatthāya
cattāro vare gaṇhanto catutthaṃ gāthamāha
        varañca me ado sakka       sabbabhūtānamissara
        sunikkodhaṃ suniddosaṃ         nillobhaṃ vuttimattano
        nisnehamabhikaṅkhāmi          ete me caturo vareti.
     Tattha varañca me ado sakkāti sace tvaṃ mayhaṃ varaṃ
adāsi. Sunikkodhanti akujjhanavasena suṭṭhu nikkodhaṃ. Suniddosanti

---------------------------------------------------------------------------------------------
page432.
Adussanavasena suṭṭhu niddosaṃ. Nillobhanti parasampattīsu nillobhaṃ.
Vuttimattanoti evarūpaṃ attano pavuttiṃ. Nisnehanti puttadhītāsu
vā saviññāṇakesu dhanadhaññādīsu vā aviññāṇakesu attano
santakesupi nisnehaṃ apagatalobhaṃ. Abhikaṅkhāmīti evarūpaṃ imehi
catūhaṅgehi samannāgataṃ attano vuttiṃ abhikaṅkhāmi. Ete me
caturo vareti ete nikkodhādike caturo vare mayhaṃ dehīti vadati.
Kiṃ panesa na jānāti yathā na sakkā sakkassa santike varaṃ
gahetvā varena kodhādayo haritunti no na jānāti sakke
kho pana varaṃ dadante na gaṇhāmīti vacanaṃ na yuttanti ca tassa ca
nikkaṅkhabhāvatthāya gaṇhīti.
     Tato sakko cintesi kaṇhapaṇḍito varaṃ gaṇhanto ativiya
anavajje vare gaṇhi etesu varesu guṇadosaṃ etameva pucchissāmīti.
Atha naṃ pucchanto pañcamaṃ gāthamāha
        kiṃ nu kho kodhe vā dose vā   lobhe sneheva brāhmaṇa
        ādīnavaṃ sampassasi             taṃ me akkhāhi pucchitoti.
     Tassattho brāhmaṇa kinnu kho tvaṃ kodhe vā dose vā
lobhe vā snehe vā ādīnavaṃ sampassasi tvaṃ tāva me pucchito
akkhāhi na hi mayaṃ ettha ādīnavaṃ jānāmāti.
     Atha naṃ mahāsatto tenahi suṇāhīti vatvā catasso gāthā
abhāsi

---------------------------------------------------------------------------------------------
page433.
        Appo hutvā bahu hoti         vaḍḍhate so akhantijo
        āsaṅgi bahupāyāso           tasmā kodhaṃ na rocaye.
        Duṭṭhassa pharusā vācā          parāmāso anantarā
        tato pāṇi tato daṇḍo         satthassa paramā gati
        doso kodhasamuṭṭhāno          tasmā dosaṃ na rocaye.
        Alobhasahasākārā             nikati vañcanāni ca
        dissanti lobhadhammesu           tasmā lobhaṃ na rocaye.
        Snehasaṅganthitā ganthā         senti manomayā puthū
        te bhusaṃ upatāpenti           tasmā snehaṃ na rocayeti.
     Tattha akhantijoti so anadhivāsakajātikassa akhantito jāto
kodho paṭhamaṃ paritto hutvā pacchā bahu hoti aparāparaṃ vaḍḍhati.
Tassa vaḍḍhanabhāvo khantivādijātakena ceva culladhammapālajātakena ca
vaṇṇetabbo. Apica tissāmaccassa cettha bhariyaṃ ādiṃ katvā
sabbaṃ janaṃ saparijanaṃ māretvā pacchā attano māritavatthuṃ kathetabbaṃ.
Āsaṅgīti āsaṅgakaraṇo yassa uppajjati taṃ āsattaṃ laggitaṃ karoti
tañca vatthuṃ vissajjetvā gantuṃ na deti nivattetvā akkosanādīni
kāreti. Bahupāyāsoti bahunā kāyikacetasikadukkhasaṅkhātena upāyāsena
kilamathena samannāgato. Kodhaṃ nissāya hi kodhavasena ariyādīsu
katavītikkamā diṭṭhadhamme ceva samparāye ca vadhabandhanavippaṭisārādīni
ceva pañcavidhabandhanakammakaraṇādīni ca bahūni dukkhāni anubhavantīti

---------------------------------------------------------------------------------------------
page434.
Kodho bahupāyāso nāma. Tasmāti yasmā esa evaṃ anekādīnavo
tasmā kodhaṃ na rocemi. Duṭṭhassāti kujjhanalakkhaṇena kodhena
kujjhitvā aparabhāge dussanalakkhaṇena dosena duṭṭhassa paṭhamaṃ tāva
pharusavācā nicchāreti. Vācāya anantarā ākaḍḍhanavikaḍḍhanavasena
hatthaparāmāso. Tato anantarā upakkamanavasena pāṇi pavattati.
Tato daṇḍappahāro. Atikkamitvā pana ekatodhāraubhatodhārassa
satthassa paramā gati sabbapariyantā satthanipphatti hoti. Yadā hi
satthena parampi jīvitā voropetvā pacchā teneva satthena attānaṃ
jīvitā voropeti tadā doso matthakaṃ patto hoti. Doso
kodhasamuṭṭhānoti yathā anambilaṃ takkaṃ vā kañjikaṃ vā pariṇāmavasena
parivattitvā ambilaṃ hoti taṃ ekajātikampi samānaṃ ambilaṃ
anambilanti nānā vuccati tathā pubbakāle kodho pariṇāmetvā
aparabhāge doso hoti so akusalamūlattena ekajātikopi samāno
kodho dosoti nānā vuccati. Yathā ca anambilato ambilaṃ evaṃ sopi
kodhato samuṭṭhātīti kodhasamuṭṭhāno. Tasmāti yasmā evaṃ
anekādīnavo doso tasmā dosampi na rocemi. Alobhasahasākārāti
divādivasena gāmaṃ paharitvā vilumpanāni ca āvudhaṃ sarīre ṭhapetvā idaṃ
nāma me dehīti sahasākārā ca. Nikati vañcanāni cāti paṭirūpakaṃ
dassetvā parassa haraṇaṃ nikati nāma. Sā asuvaṇṇameva suvaṇṇanti
kūṭakahāpaṇañca kahāpaṇoti datvā parasantakaggahaṇe daṭṭhabbā.
Paṭibhāṇavasena pana upāyakusalatāya parasantakaggahaṇaṃ vañcanaṃ nāma.

---------------------------------------------------------------------------------------------
page435.
Tassevaṃ pavatti daṭṭhabbā eko kira ujujātiko gāmikapuriso
araññato sasakaṃ ānetvā nadītīre ṭhapetvā nahāyituṃ otari.
Atheko dhutto taṃ sasakaṃ sīse katvā nahāyituṃ otiṇṇo. Itaro
uttaritvā sasakaṃ apassanto itocīto ca olokesi. Tamenaṃ
dhutto kiṃ bho olokesīti vatvā imasmiṃ me ṭhāne sasako
ṭhapito taṃ na passāmīti vutte andhabāla tvaṃ na jānāsi sasakā
nāma nadītīre ṭhapitā palāyantīti passa ahaṃ attano sasakaṃ sīse ṭhapetvāva
nahāyāmīti. So appaṭibhāṇatāya evaṃ bhavissatīti pakkāmi. Eka-
kahāpaṇena migapotakaṃ gahetvā puna taṃ datvā dvikahāpaṇagghanakassa
migassa gahitavatthumpettha kathetabbaṃ. Dissati lobhadhammesūti sakka
ime lobhādayo pāpadhammā lobhasabhāvesu lobhābhibhūtesu sattesu
dissanti na hi aluddhā evarūpāni kammāni karonti evaṃ
lobho anekādīnavo tasmā lobhampi na rocemi. Snehasaṅganthitā
ganthāti ārammaṇesu allīyanalakkhaṇena snehena saṅganthitā punappunaṃ
uppādanavasena ghaṭitā suttena pupphāni viya ganthāni nānappakāresu
ārammaṇesu pavattamānā abhijjhākāyaganthā. Senti manomayā puthūti
tesu ārammaṇesu uppannā suvaṇṇādīhi nibbattāni suvaṇṇādimayāni
ābharaṇādīni viya manena nibbattattā manomayā abhijjhākāyaganthā
tesu ārammaṇesu senti. Te bhusaṃ upatāpentīti te bhusaṃ anussayitā
balavantā sañjānantā bhusaṃ upatāpenti atikilamenti. Tesaṃ pana
bhusaṃ upatāpane sallaviddhova ruppatīti gāthāya vatthu piyajātikā

---------------------------------------------------------------------------------------------
page436.
Kho gahapati sokaparidevadukkhadomanassupāyāsā piyappabhūtikā piyato
jāyate soko pemato jāyate sokoti ādīni suttāni ca
āharitabbāni. Apica sumaṅgalabodhisattassa dārake datvā balavasokena
hadayaṃ phali. Vessantarabodhisattassa mahantaṃ domanassaṃ udapādi.
Evaṃ pūritapāramīnaṃ mahāsattānaṃ pemaṃ upatāpanaṃ karotiyeva ayaṃ
snehe ādīnavo yasmā hoti tasmā snehaṃpi na rocemīti.
     Sakko pañhāvisajjanaṃ sutvā kaṇhapaṇḍita tayā ime
pañhā buddhalīlāya viya sādhukaṃ kathitā ativiya tuṭṭhosmi tena
aparampi varaṃ gaṇhāhīti vatvā dasamaṃ gāthamāha
        etasmiṃ te sulapite      paṭirūpe subhāsite
        varaṃ brāhmaṇa te dammi    yaṃkiñci manasicchasīti.
     Tato bodhisatto anantaraṃ gāthamāha
        varañce me ado sakka    sabbabhūtānamissara
        araññe me viharato      niccaṃ ekavihārino
        ābādhā mā uppajjeyyuṃ  antarāyakarā bhusāti.
     Tattha antarāyakarā bhusāti imassa me tapokammassa antarāyakarā.
     Taṃ sutvā sakko kaṇhapaṇḍito varaṃ gaṇhanto na āmisasannissitaṃ
varaṃ gaṇhati tapokammanissitameva gaṇhatīti cintetvā bhiyyosomattāya
pasanno aparaṃpi varaṃ dadamāno itaraṃ gāthamāha

---------------------------------------------------------------------------------------------
page437.
        Etasmiṃ te sulapite      paṭirūpe subhāsite
        varaṃ brāhmaṇa te dammi    yaṃkiñci manasicchasīti.
     Bodhisattopi varaṃgahaṇāpadesena tassa dhammaṃ desento osānagāthamāha
        varañce me ado sakka    sabbabhūtānamissara
        na mano vā sarīraṃ vā     maṅkute sakka kassaci
        kadāci upahaññetha        etaṃ sakka varaṃ dehīti.
     Tattha mano vāti manodvāraṃ vā. Sarīraṃ vāti kāyadvāraṃ
vā. Vacīdvārampi etesaṃ gahaṇena gahitamevāti veditabbaṃ.
Maṅkuteti mama kāraṇā. Upahaññethāti upaghāteyya parisuddhaṃ
assa. Idaṃ vuttaṃ hoti sakka devarāja mama kāraṇā maṃ
nissāya mama anatthakāmatāya kassaci sakkassa kismiñci kāle
idaṃ tividhampi kammadvāraṃ na upahaññetha pāṇātipātādīhi dasahi
akusalakammapathehi vimuttaṃ parisuddhameva bhaveyyāti.
     Iti mahāsatto chasupi ṭhānesu varaṃ gaṇhanto nekkhammanissitameva
gaṇhi. Jānāti cesa sarīraṃ nāma byādhidhammaṃ na taṃ sakkā
sakkena abyādhidhammaṃ kātuṃ sattānañca tīsu dvāresu parisuddhatta-
bhāvo na sakkā sakkena attāyattova evaṃ santepi tassa
dhammadesanatthaṃ ime vare gaṇhi. Sakkopi taṃ rukkhaṃ madhuraṃva phalaṃ
katvā mahāsattaṃ vanditvā sirasi añjaliṃ patiṭṭhapetvā arogā
idheva vasathāti vatvā sakaṭṭhānameva gato. Bodhisattopi

---------------------------------------------------------------------------------------------
page438.
Aparihīnajjhāno brahmalokūpago ahosi.
     Satthā imaṃ dhammadesanaṃ āharitvā ānanda pubbe mayā
nivuṭṭhabhūmippadesoti vatvā jātakaṃ samodhānesi tadā sakko anuruddho
ahosi kaṇhapaṇḍito pana ahamevāti.
                     Kaṇhajātakaṃ dutiyaṃ.
                      Catuposathikajātakaṃ
     yo kopaneyyoti idaṃ catuposathikajātakaṃ puṇṇakajātake āvībhavissati.
                   Catuposathikajātakaṃ tatiyaṃ.
                     Saṅkhabrāhmaṇajātakaṃ
     bahussutoti idaṃ satthā jetavane viharanto sabbaparikkhāradānaṃ
ārabbha kathesi.
     Sāvatthiyaṃ kireko upāsako tathāgatassa dhammadesanaṃ sutvā satthari
pasannacitto svātanāya nimantetvā attano gharadvāre maṇḍapaṃ
kāretvā alaṅkaritvā punadivase tathāgatassa kālaṃ ārocāpesi.
Satthā pana pañcasatabhikkhuparivāro tattha gantvā paññattapavarāsane
nisīdi. Upāsako saputtadāraparijano buddhappamukhassa bhikkhusaṅghassa
mahādānaṃ datvā puna svātanāyāti evaṃ sattāhaṃ nimantetvā
mahādānaṃ pavattetvā sattame divase sabbaparikkhāradānaṃ adāsi.

---------------------------------------------------------------------------------------------
page439.
Taṃ pana dadamāno upāhanadānaṃ ussannaṃ katvā adāsi. Dasabalassa
dinno upāhanasaṅghāṭo sahassagghaniko ahosi. Dvinnaṃ aggasāvakānaṃ
pañcasatagghanikā. Sesānaṃ pañcannaṃ bhikkhusatānaṃ satagghanikā.
Iti so sabbaparikkhāradānaṃ datvā attano parisāya saddhiṃ bhagavato
santike nisīdi. Athassa satthā madhurena sarena anumodanaṃ karonto
upāsaka oḷāraṃ te sabbaparikkhāradānaṃ attamano hohi pubbe
anuppanne buddhe paccekabuddhassa ekaṃ upāhanasaṅghāṭaṃ datvā nāvāya
bhinnāya appatiṭṭhe mahāsamuddepi upāhanadānassa nissandena patiṭṭhaṃ
labhiṃsu tvaṃ pana buddhappamukhassa bhikkhusaṅghassa sabbaparikkhāradānaṃ
adāsi tassa te upāhanadānassa phalaṃ kasmā na patiṭṭhā bhavissatīti
vatvā tena yācito atītaṃ āhari
     atīte ayaṃ bārāṇasī molinī nāma ahosi. Molinīnagare
brahmadatte rajjaṃ kārente saṅkho nāma brāhmaṇo addho
mahaddhano mahābhogo pahūtavittūpakaraṇo pahūtadhanadhaññasuvaṇṇarajato
catūsu nagaradvāresu nagaramajjhe nivesanadvāre cāti chasu ṭhānesu
dānasālāyo kāretvā devasikaṃ chasatasahassāni vissajjento
kapaṇaddhikādīnaṃ mahādānaṃ pavattesi. So ekadivasaṃ cintesi ahaṃ gehe
dhane khīṇe dānaṃ dātuṃ na sakkhissāmi aparikkhīṇeyeva dhane
nāvāya suvaṇṇabhūmiṃ gantvā dhanaṃ āharissāmīti. So nāvaṃ
bandhāpetvā bhaṇḍassa pūrāpetvā puttadāraṃ āmantetvā yāva
ahaṃ āgacchāmi tāva me dānaṃ anupacchinditvā pavatteyyāthāti

---------------------------------------------------------------------------------------------
page440.
Vatvā dāsakammakaraparivuto chattaṃ ādāya upāhanaṃ āruyha majjhantika-
samaye paṭanagāmābhimukho pāyāsi. Tasmiṃ khaṇe gandhamādane eko
paccekabuddho āvajjetvā taṃ dhanāharaṇatthāya gacchantaṃ disvā
mahāpuriso dhanaṃ āharituṃ gacchati bhavissati nu kho assa samudde
antarāyo noti āvajjetvā bhavissatīti ñatvā esa maṃ disvā
chattañca upāhanañca mayhaṃ datvā upāhanadānassa nissandena
samudde bhinnāya nāvāya patiṭṭhaṃ labhissati karissāmissa anuggahanti
ākāsenāgantvā tassa avidūre otaritvā caṇḍavātātapena
aṅgārasadisaṃ uṇhaṃ vālukaṃ maddanto tassa abhimukho āgami. So
taṃ disvāva puññakkhettaṃ me āgataṃ ajja mayā ettha
dānabījaṃ ropetuṃ vaṭṭatīti tuṭṭhacitto vegena upasaṅkamitvā taṃ
vanditvā bhante mayhaṃ anuggahaṇatthāya thokaṃ maggā okkamma
imaṃ rukkhamūlaṃ upagacchathāti vatvā tasmiṃ rukkhamūle upasaṅkamante
rukkhamūle vālukaṃ ussāpetvā uttarāsaṅgaṃ paññapetvā paccekabuddhaṃ
vanditvā vāsitaparisāvitena udakena pāde dhovitvā gandhatelena
makkhetvā attano upāhanā omuñcitvā puñjetvā gandhatelena
makkhetvā tassa pādesu paṭimuñcitvā bhante imā upāhanā
āruyha chattaṃ matthake katvā gacchathāti chattaupāhanaṃ adāsi.
So tassa anuggahaṇatthāya taṃ gahetvā pasādasaṃvaḍḍhanatthaṃ passantasseva
vehāsaṃ uppatitvā gandhamādanameva agamāsi. Bodhisattopi taṃ
disvā atipasannacitto paṭanaṃ gantvā nāvaṃ abhirūhi. Athassa

---------------------------------------------------------------------------------------------
page441.
Mahāsamuddaṃ paṭipannassa sattame divase nāvā vivaramadāsi. Udakaṃ
ussiñcituṃ nāsakkhiṃsu. Mahājano maraṇabhayabhīto attano attano
devatāyo namassitvā mahāviravaṃ viravi. Mahāsatto ekaṃ upaṭṭhākaṃ
gahetvā sakalasarīraṃ telena makkhetvā sappinā saddhiṃ sakkharacuṇṇaṃ
yāvadatthaṃ khāditvā tampi khādāpetvā tena saddhiṃ kūpakassa yaṭṭhimatthakaṃ
āruyha imāya disāya amhākaṃ nagaranti disaṃ vavaṭṭhapetvā
macchakacchapaparipanthato attānaṃ mocento tena saddhiṃ usabhamattaṃ
atikkamitvā pati. Mahājano mahāvināsaṃ pāpuṇi. Mahāsatto
pana upaṭṭhākena saddhiṃ samuddaṃ tarituṃ ārabhi. Tassa tarantasseva
satta divasā gatā. So tasmimpi kāle loṇodakena mukhaṃ
vikkhāletvā uposathiko ahosiyeva. Tadā pana catūhi lokapālehi
maṇimekhalā nāma devadhītā sace nāvāya bhinnāya tisaraṇagatā
vā sīlasampannā vā mātāpitupatidevatā vā manussā dukkhappattā
honti te rakkheyyāsīti samudde ārakkhanatthāya ṭhapitā hoti.
Sā attano issariyena sattāhaṃ pamajjitvā sattame divase samuddaṃ
olokentī sīlācārasaṃyuttaṃ saṅkhabrāhmaṇaṃ disvā imassa sattamo
divaso samudde patitassa sace so marissati ativiya gārayhaṃ me
bhavissatīti saṃviggamānahadayā hutvā ekaṃ suvaṇṇapāṭiṃ nānaggarasa-
dibbabhojanassa pūretvā vātavegena tattha gantvā tassa purato
ākāse ṭhatvā brāhmaṇa tvaṃ sattāhaṃ nirāhāro imaṃ

---------------------------------------------------------------------------------------------
page442.
Dibbabhojanaṃ bhuñjāti āha. So taṃ oloketvā apanehi tava
bhattaṃ ahaṃ uposathikoti āha. Athassa upaṭṭhāko pacchato
āgacchanto devataṃ adisvā saddameva sutvā ayaṃ brāhmaṇo
pakatisukhumālo sattāhaṃ nirāhāratāya dukkhito maraṇabhayena vippalapati
maññe assāsessāmi nanti cintetvā paṭhamaṃ gāthamāha
                bahussuto sutadhammosi saṅkha
                diṭṭhā tayā samaṇabrāhmaṇā ca
                athakkhaṇe dassayase vilāpaṃ
                añño nu ko te paṭimantako mayāti.
     Tattha sutadhammosīti dhammopi tayā dhammikasamaṇabrāhmaṇānaṃ
santike suto. Diṭṭhāti tesaṃ paccaye dadantena veyyāvaccaṃ
karontena dhammikasamaṇabrāhmaṇā ca tayā diṭṭhā evaṃ karontopi
passantopi te na passasiyeva. Athakkhaṇeti atha akkhaṇe sallapentassa
kassaci abhāvena vacanassa anokāse. Dassayaseti ahaṃ uposathikoti
vadanto vilāpaṃ dassesi. Paṭimantakoti mayā añño ko tava
paṭimantako vacanadāyako kiṃkāraṇā evaṃ vilapasīti.
     So tassa vacanaṃ sutvā imassa sā devatā na paññāyati
maññeti cintetvā samma nāhaṃ maraṇabhayassa bhāyāmi atthi
pana me añño paṭimantakoti vatvā dutiyaṃ gāthamāha
                subbhā subhā suppaṭimukkakambū
                paggayha sovaṇṇamayāya pāṭiyā

---------------------------------------------------------------------------------------------
page443.
                Bhuñjassu bhattaṃ iti maṃ vadeti
                saddhā vittā tamahaṃ noti brūmīti.
     Tattha subbhāti subhamukhā. Subhāti pāsādikā uttamarūpadharā.
Suppaṭimukkakambūti mukkasuvaṇṇālaṅkārā. Paggayhāti suvaṇṇapāṭiyā
bhattaṃ gahetvā ukkhipitvā. Saddhā vittāti saddhā ceva
tuṭṭhacittā ca. Saddhā vittantipi pāṭho. Tassattho saddhāti
saddahantaṃ. Vittanti tuṭṭhacittaṃ. Tamahaṃ noti taṃ ahaṃ devataṃ
uposathikattā paṭikkhipanto noti brūmi na vilapāmi sammāti.
     Athassa so tatiyaṃ gāthamāha
                etādisaṃ brāhmaṇa disvāna yakkhaṃ
                pucchayye poso sukhamāsiṃsamāno
                uṭṭhehi naṃ pañjalikābhipuccha
                devī nusi tvaṃ uda mānusīti.
     Tattha sukhamāsiṃsamānoti etādisaṃ yakkhaṃ disvā attano sukhaṃ
āsiṃsanto paṇḍito puriso amhākaṃ sukhaṃ bhavissati na bhavissatīti
puccheyya. Uṭṭhehīti udakato uṭṭhahantākāraṃ dassento uṭṭhehi.
Pañjalikābhipucchāti pañjaliko hutvā abhipuccha. Uda mānusīti
udāhu mahiddhikā mānusī tvanti.
     Bodhisatto yuttaṃ kathetīti taṃ pucchanto catutthaṃ gāthamāha
                yaṃ tvaṃ sukhenābhisamekkhase maṃ
                bhuñjassu bhattaṃ iti maṃ vadesi

---------------------------------------------------------------------------------------------
page444.
                Pucchāmi taṃ nāri mahānubhāve
                devī nusi tvaṃ uda mānusīti.
     Tattha yaṃ tvanti yasmā tvaṃ sukhena maṃ. Abhisamekkhaseti
piyacakkhunā olokesi. Pucchāmi tanti tena kāraṇena taṃ pucchāmi.
     Tato devatā dve gāthā abhāsi
                devī ahaṃ saṅkha mahānubhāvā
                idhāgatā sāgaravārimajjhe
                anukampikā no ca paduṭṭhacittā
                taveva atthāya idhāgatāsmi.
                Idhannapānaṃ sayanāsanañca
                yānāni nānāvividhāni saṅkha
                sabbassa tyāhaṃ paṭipādayāmi
                yaṃkiñci tumhaṃ manasābhipatthitanti.
     Tattha idhāti imasmiṃ samudde. Nānāvividhānīti bahūni ca
anekappakārāni ca hatthiyānaassayānādīni atthi. Sabbassa tyāhanti
tassa annapānādino sabbassa sāmikaṃ katvā tante annapānādiṃ
paṭipādayāmi dadāmi. Yaṃkiñcīti aññampi yaṃkiñci tava manasā
icchitaṃ taṃ sabbaṃ te dammīti.
     Taṃ sutvā mahāsatto ayaṃ devatā samuddapiṭṭhe mayhaṃ
idañcidañca dammīti vadati kiṃ nu kho esā mayā katena
puññakammena dātukāmā udāhu attano balena pucchissāmi tāva

---------------------------------------------------------------------------------------------
page445.
Nanti cintetvā pucchanto sattamaṃ gāthamāha
                yaṃkiñci yiṭṭhañca hutañca mayhaṃ
                sabbassa no issarā tvaṃ sugatte
                sussoṇi subbhā suvilākamajjhe
                kissa me kammassa ayaṃ vipākoti.
     Tattha yiṭṭhanti dānavasena yajitaṃ. Hutanti āhunanapāhunavasena
dinnaṃ. Sabbassa no issarā tvanti tassa amhākaṃ puññakammassa
sabbassa tvaṃ issarā imassa ayaṃ vipāko imassa ayanti
jānituṃ samatthāti attho. Sussoṇīti sundaraūrulakkhaṇe. Subbhāti
sundarabhamuke. Suvilākamajjheti suṭṭhuvilaggitatanumajjhe. Kissa meti
mayā katakammesu kissa kammassa ayaṃ vipāko yenāhaṃ appatiṭṭhe
mahāsamudde patiṭṭhaṃ labhāmīti.
     Taṃ sutvā devadhītā ayaṃ brāhmaṇo yantena kusalakammaṃ kataṃ
tamahaṃ jānāmīti saññāya pucchati maññe kathessāmi dānissāti
kathentī aṭṭhamaṃ gāthamāha
                ghamme pathe brāhmaṇa ekabhikkhuṃ
                ugghaṭṭapādaṃ tasitaṃ kilantaṃ
                paṭipādayi  saṅkha upāhanāni
                sā dakkhiṇā kāmaduhā tavajjāti.
     Tattha ekabhikkhunti taṃ paccekabuddhaṃ sandhāyāha. Ugghaṭṭapādanti
uṇhavālukāya ghaṭṭitapādaṃ. Tasitanti pipāsitaṃ. Paṭipādayīti

---------------------------------------------------------------------------------------------
page446.
Paṭipādayīti paṭipādesi yojesīti attho. Kāmaduhāti sabbakāmadāyikā.
     Taṃ sutvā mahāsatto evarūpepi nāma appatiṭṭhe mahāsamudde
mayā dinnaṃ upāhanadānaṃ mama sabbakāmadadaṃ jātaṃ aho sudinnaṃ
me paccekabuddhassa dānanti tuṭṭhacitto navamaṃ gāthamāha
                sā hotu nāvā phalakūpapannā
                anavassutā erakavātayuttā
                aññassa yānassa na hettha bhūmi
                ajjeva maṃ moliniṃ pāpayassūti.
     Tassattho devate evaṃ sante mayhaṃ ekaṃ nāvaṃ māpehi
khuddakaṃ pana ekaṃ doṇippamāṇaṃ nāvaṃ māpehi yaṃ pana māpessasi
sā hotu nāvā bahūhi susibbitehi phalakehi upapannā udakappavesanā-
bhāvena anavassutā erakena sammā gahetvā gacchantena vātena
payuttā ṭhapetvā dibbanāvaṃ aññassa yānassa ettha bhūmi natthi
tāya pana nāvāya ajjeva maṃ molinīnagaraṃ pāhesīti.
     Devatā tassa vacanaṃ sutvā tuṭṭhacittā sattaratanamayaṃ nāvaṃ
māpesi. Sā dīghato aṭṭhausabhā ahosi vitthārato catuusabhā
gambhīrato vīsatiyaṭṭhikā tassā indanīlamaṇimayā tayo kūpakā.
Sovaṇṇamayāni yottāni rajatamayāni sittatāni sovaṇṇamayāneva
phiyārittāni ahesuṃ. Devatā taṃ nāvaṃ sattannaṃ ratanānaṃ pūretvā
brāhmaṇaṃ āliṅgitvā alaṅkatanāvāya āropesi. Upaṭṭhākaṃ panassa
na olokesi. Brāhmaṇo attanā katakalyāṇato tassa pattiṃ

---------------------------------------------------------------------------------------------
page447.
Adāsi. So anumodi. Tadā devatā tampi āliṅgitvā nāvāya
patiṭṭhapesi. Atha naṃ nāvaṃ molinīnagaraṃ netvā brāhmaṇassa ghare
dhanaṃ patiṭṭhāpetvā attano vasanaṭṭhānameva agamāsi.
     Satthā abhisambuddho hutvā
                sā tuṭṭhacittā sumanā patītā
                nāvaṃ sucittaṃ abhinimminitvā
                ādāya saṅkhaṃ purisena saddhiṃ
                upānayī nagaraṃ sādhurammanti
imaṃ osānagāthaṃ abhāsi.
     Tattha sāti bhikkhave sā devatā tattha samuddamajjhe tassa
vacanaṃ sutvā tuṭṭhasaṅkhātāya pītiyā samannāgatā. Sumanāti sundaramanā
pāmojjena pahitacittā hutvā vicitranāvaṃ nimminitvā brāhmaṇaṃ
paricārikena saddhiṃ ādāya. Sādhurammanti atiramaṇīyaṃ nagaraṃ upānayi.
     Brāhmaṇopi yāvajīvaṃ amitadhanaṃ gehaṃ ajjhāvasanto dānaṃ datvā
sīlaṃ rakkhitvā jīvitapariyosāne sapariso devanagaraṃ pūresi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne upāsako sotāpattiphale patiṭṭhahi.
Tadā devatā uppalavaṇṇā ahosi upaṭṭhākapuriso ānando saṅkha-
brāhmaṇo pana ahamevāti.
                 Saṅkhabrāhmaṇajātakaṃ catutthaṃ.

---------------------------------------------------------------------------------------------
page448.
                      Cullabodhijātakaṃ
     yo te imaṃ visālakkhinti idaṃ satthā jetavane viharanto ekaṃ
kodhanabhikkhuṃ ārabbha kathesi.
     So kira bhikkhu niyyānike buddhasāsane pabbajitvāpi kodhaṃ
niggahetuṃ nāsakkhi. Kodhanova ahosi upāyāsabahulo. Appampi
vutto samāno abhisajji kuppi byāpajji patiṭṭhiyīti. Satthā taṃ tassa
kodhanabhāvaṃ sutvā pakkosāpetvā saccaṃ kira tvaṃ bhikkhu kodhanoti
pucchitvā saccaṃ bhanteti vutte bhikkhu kodho nāma vāretabbo
evarūpo hi idha loke ca paraloke ca atthakārako nāma natthi tvaṃ
nikkodhassa buddhassa sāsane pabbajitvā kasmā kujjhasi porāṇaka-
paṇḍitā hi bāhirakasāsane pabbajitvāpi kodhaṃ na kariṃsūti vatvā
atītaṃ āhari
     atīte bārāṇasiyaṃ brahmadatte rajjaṃ kārente aññatarasmiṃ kāsī-
nigame eko brāhmaṇo addho mahaddhano mahābhogo aputtako
ahosi. Tassa brāhmaṇī puttaṃ pattheti. Tadā bodhisatto
brahmalokā cavitvā tassā kucchiyaṃ nibbatti. Tassa nāmaggahaṇa-
divase bodhikumāroti nāmaṃ kariṃsu. Tassa vayappattakāle takkasilaṃ
gantvā sabbasippāni uggaṇhitvā pacchāgatassa anicchamānasseva
mātāpitaro samānajātikaṃ kumārikaṃ ānesuṃ. Sāpi brahmalokā

---------------------------------------------------------------------------------------------
page449.
Cutāva uttamarūpadharā devaccharapaṭibhāgā. Tesaṃ anicchamānaññeva
aññamaññaṃ āvāhavivāhaṃ kariṃsu. Ubhinnampi pana tesaṃ kilesa-
samudācāro nāma na bhūtapubbo sarāgavasena aññamaññassa
olokanaṃ nāma nāhosi supinepi methunadhammo nāma na
diṭṭhapubbo evaṃ parisuddhasīlā ahesuṃ. Athāparabhāge mahāsatto
mātāpitūsu kālakatesu tesaṃ sarīrakiccaṃ katvā taṃ pakkositvā bhadde
tvaṃ imaṃ asītikoṭidhanaṃ gahetvā sukhena jīvāhīti āha. Tvaṃ pana
ayyaputtāti. Mayhaṃ dhanena kiccaṃ natthi himavantappadesaṃ pavisitvā
isipabbajjaṃ pabbajitvā attano patiṭṭhaṃ karissāmīti. Kiṃ pana
ayyaputta pabbajjā nāma purisānaññeva vaṭṭatīti. Itthīnampi
vaṭṭati bhaddeti. Tenahi ahaṃ tayā chaḍḍitaṃ kheḷaṃ na gaṇhissāmi
mayhampi dhanena kiccaṃ natthi ahampi pabbajissāmīti. Sādhu
bhaddeti. Te ubhopi mahādānāni datvā nikkhamitvā ramaṇīye
bhūmibhāge assamaṃ katvā pabbajitvā uñchāya phalāphalehi yāpenti
tattha dasamattāni saṃvaccharāni vasiṃsu. Jhānampana nesaṃ na tāva
uppajjati. Te tattha pabbajjāsukheneva dasa saṃvacchare vasitvā
loṇambilasevanatthāya janapadacārikaṃ carantā anupubbena bārāṇasiṃ
patvā rājuyyāne vasiṃsu. Athekadivasaṃ rājā uyyānapālaṃ paṇṇākāraṃ
ādāya āgataṃ disvā uyyānakīḷaṃ kīḷissāmi uyyānaṃ sodhehīti
vatvā tena sodhitaṃ sajjitaṃ uyyānaṃ mahantena parivārena agamāsi.

---------------------------------------------------------------------------------------------
page450.
Tasmiṃ khaṇe te ubhopi janā uyyānassa ekasmiṃ passe pabbajjāsukhena
vītināmentā nisinnā honti. Atha rājā uyyāne vicaranto
te ubhopi nisinnake disvā paramapāsādikaṃ uttamarūpadharaṃ paribbājikaṃ
olokento paṭibaddhacitto ahosi. So kilesavasena kampento
pucchissāmi tāva ayaṃ paribbājikā imassa kiṃ hotīti bodhisattaṃ
upasaṅkamitvā pabbajita ayante paribbājikā kiṃ hotīti pucchi.
Mahārāja kiñci na hoti kevalaṃ ekapabbajjāya pabbajitā apica
kho pana me gihikāle pādaparicārikā ahosīti. Taṃ sutvā rājā
ayaṃ kira tassa kiñci na hoti apica kho pana gihikāle pādaparicārikā
kirassa ahosi sace panāhaṃ imaṃ issariyabalena gahetvā gaccheyyaṃ
kiṃ nu kho esa karissati pariggaṇhissāmi tāva nanti cintetvā
upasaṅkamitvā paṭhamaṃ gāthamāha
        yo te imaṃ visālakkhiṃ      piyaṃ saṃsilahāsiniṃ
        ādāya balā gaccheyya     kiṃ nu kayirāsi brāhmaṇāti.
     Tattha saṃsilahāsininti mandahasitahāsiniṃ. Balā gaccheyyāti
balakkārena ādāya gaccheyya. Kiṃ nu kayirāsīti tassa tvaṃ
brāhmaṇa kiṃ kareyyāsīti.
     Athassa kathaṃ sutvā mahāsatto dutiyaṃ gāthamāha
        uppajji me na muñceyya    na me muñceyya jīvato
        rajaṃva vipulā vuṭṭhi         khippameva nivārayeti.
     Tassattho mahārāja sace imaṃ gahetvā gacchante kismiñci

---------------------------------------------------------------------------------------------
page451.
Mama abbhantare kodho uppajjeyya so me anto uppajjivā
na muñceyya yāvāhaṃ jīvāmi tāva me na muñceyya nāssa
anto ghanasannivāsena patiṭṭhātuṃ dassāmi atha kho yathā uppannaṃ
rajaṃ vipulā meghavuṭṭhi khippaṃ nivāreti tathā khippaṃ mettābhāvanāya
niggahetvā vāreyyāmīti.
     Evaṃ mahāsatto sīhanādaṃ nadi. Rājā panassa kathaṃ sutvāpi
andhabālatāya paṭibaddhaṃ attano cittaṃ nivāretuṃ asakkonto aññataraṃ
amaccaṃ āṇāpesi imaṃ paribbājikaṃ rājanivesanaṃ nehīti. So
sādhūti paṭisuṇitvā adhammo loke vattati ayuttanti ādīni
vatvā paridevamānaññeva taṃ ādāya pāyāsi. Bodhisatto tassā
paridevanasaddaṃ sutvā ekavāraṃ oloketvā puna na olokesi. Taṃ
rodantiṃ paridevantiṃ rājanivesanaṃ nayiṃsu. Sopi bālarājā uyyāne
papañcaṃ akatvā sīghaṃ sīghaṃ gantvā taṃ paribbājikaṃ pakkosāpetvā
mahantena yasena nimantesi. Sā pana yasassa aguṇaṃ pabbajjāyaeva
ca guṇaṃ kathesi. Rājā kenaci pariyāyena tassā manaṃ alabhanto
taṃ ekasmiṃ gabbhe kāretvā cintesi ayaṃ paribbājikā sīlavatī
kalyāṇadhammā evarūpaṃ yasaṃ na icchati lopi tāpaso evarūpaṃ
mātugāmaṃ gahetvā gacchante kujjhitvā olokitamattampi na akāsi
pabbajitā kho pana bahumāyā honti kiñci payojetvā anatthampi
me kareyya gacchāmi tāva jānāmi kiṃ karonto nisinnoti
saṇṭhāretuṃ asakkonto uyyānaṃ agamāsi. Bodhisattopi cīvaraṃ

---------------------------------------------------------------------------------------------
page452.
Sibbanto nisīdi. Rājā mandaparivāro mahāpadasaddaṃ akaronto
saṇikaṃ upasaṅkami. Bodhisatto rājānaṃ anoloketvā cīvarameva
sibbi. Rājā ayaṃ kujjhitvā mayā saddhiṃ na sallapatīti maññamāno
ayaṃ kūṭatāpaso kodhassa uppajjituṃ na dassāmi uppannampi naṃ
khippameva niggahissāmīti paṭhamameva gajjitvā idāni kodhanena thaddho
hutvā mayā saddhiṃ na sallapatīti saññāya tatiyaṃ gāthamāha
        yaṃ nu pubbe vikatthito       balamhiva apassito
        svājja tuṇhīkato dāni      saṅghāṭiṃ sibbamacchasīti.
     Tattha balamhiva apassitoti balanissito viya hutvā. Tuṇhīkatoti
kiñci avadanto. Sibbamacchasīti sibbanto acchasi.
     Taṃ sutvā mahāsatto ayaṃ rājā kodhavasena maṃ nālapatīti
maññati kathessāmi dānissa uppannassa kodhassa vasaṃ agatabhāvanti
cintetvā catutthaṃ gāthamāha
        uppajji me na muñcittha      na me muñcittha jīvato
        rajaṃva vipulā vuṭṭhi          khippameva nivārayinti.
     Tassattho mahārāja uppajji me uppajjitvā na puna
me muñcittha nāssa pavisitvā hadaye ṭhātuṃ adāsiṃ iti so
mama jīvato na muñcittha rajaṃva vipulā viya khippameva nivārayinti.
     Taṃ sutvā rājā kinnu kho esa kodhameva sandhāya vadati
udāhu aññaṃ kiñci sippaṃ sandhāya katheti pucchissāmi tāva
nanti cintetvā pucchanto pañcamaṃ gāthamāha

---------------------------------------------------------------------------------------------
page453.
        Kinte uppajji no muñci     kinte na muñci jīvato
        rajaṃva vipulā vuṭṭhi          katamaṃ tvaṃ nivārayīti.
     Tattha kinte uppajji no muñcīti kiṃ tava uppajji ceva
na muñci.
     Taṃ sutvā bodhisatto mahārāja evaṃ kodho anekādīnavo
mahāvināsatāya kodho eko mama uppajji uppannaṃ pana mettā-
bhāvanāya nivāresinti kodhe ādīnavaṃ pakāsento
        yamhi jāte na passati       ajāte sādhu passati
        so me uppajji no muñci    kodho dummedhagocaro.
        Yena jātena nandanti       amittā dukkhamesino
        so me uppajji no muñci    kodho dummedhagocaro.
        Yasmiñca jāyamānasmiṃ        sadatthaṃ nāvabujjhati
        so me uppajji no muñci    kodho dummedhagocaro.
                Yenābhibhūto kusalaṃ jahāti
                parakkare vipulañcāpi atthaṃ
                sa bhīmaseno balavā pamaddī
                kodho mahārāja na me amuñcittha.
        Kaṭṭhasmiṃ matthamānasmiṃ        pāvako nāma jāyati
        tameva kaṭṭhaṃ ḍahati          yasmā so jāyate gini.
        Evaṃ mandassa posassa       bālassa avijānato
        sārambhā jāyate kodho     sopi teneva ḍayhati.

---------------------------------------------------------------------------------------------
page454.
        Aggīva tiṇakaṭṭhasmiṃ          kodho yassa pavaḍḍhati
        nihīyati tassa yaso          kāḷapakkheva candimā.
        Anindo dhūmaketuva          kodho yassupasammati
        āpūrati tassa yaso         sukkapakkheva candimāti
imā gāthā āha.
     Tattha na passatīti attatthaṃpi na passati pageva paratthaṃ. Sādhu
passatīti attatthaṃ paratthaṃ ubhayatthaṃ sādhu passati. Dummedhagocaroti
nippaññānaṃ ādhārabhūto karoti. Dukkhamesinoti dukkhaṃ icchanto.
Sadatthanti attano atthabhūtaṃ atthato ceva dhammato ca vuḍḍhiṃ.
Parakkareti vipulaṃpi atthaṃ uppannaṃ parato kāreti apanetha na
me iminā atthoti vadati. Sa bhīmasenoti so imāya bhayajananiyā
mahatiyā kilesasenāya samannāgato. Pamaddīti attano bahulabhāvena
uḷārepi satte gahetvā attano vase karaṇena maddanasamattho.
Na me amuñcitthāti mama santikā mokkhaṃ na labhi hadaye vā
pana me khīraṃ viya muhuttaṃ dadhibhāvena na patiṭṭhayitthātipi attho.
Kaṭṭhasmiṃ matthamānasminti araṇisahitena matthiyamāne. Maddamānasmintipi
pāṭho. Yasmāti yato kaṭṭhā jāyati tameva ḍahati. Ginīti
aggi. Bālassa avijānatoti bālassa avijānantassa. Sārambhā
jāyateti ahaṃ tvanti ākaḍḍhanavikaḍḍhanaṃ karontassa kāraṇuttariya-
lakkhaṇā sārambhā araṇimatthanā viya pāvako kodho jāyati.
Sopi tenevāti sopi bālo teneva kodhena kaṭṭhaṃ viya agginā

---------------------------------------------------------------------------------------------
page455.
Ḍayhati. Anindo dhūmaketuvāti anindano aggi viya. Tassāti
tassa adhivāsanakkhantiyā samannāgatassa puggalassa sukkapakkhe cando
viya laddho yaso aparāparaṃ āpūrati.
     Rājā mahāsattassa dhammakathaṃ sutvā tuṭṭho ekaṃ amaccaṃ
āṇāpetvā paribbājikaṃ āharāpetvā bhante nikkodhatāya te
ubhopi tumhe pabbajjāsukhena vītināmentā idha uyyāne vasatha
ahaṃ vo dhammikārakkhāvaraṇaguttiṃ karissāmīti vatvā khamāpetvā
vanditvā pakkāmi. Te ubhopi tattheva vasiṃsu. Aparabhāge
paribbājikā kālamakāsi. Bodhisatto tassā kālakatāya himavantaṃ
pavisitvā abhiññā ca samāpattiyo ca nibbattetvā cattāro
brahmavihāre bhāvetvā brahmalokaparāyano ahosi.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne kodhano bhikkhu anāgāmiphale patiṭṭhahi.
Tadā paribbājikā rāhulamātā ahosi rājā ānando paribbājako
pana ahamevāti.
                   Cullabodhijātakaṃ pañcamaṃ.

---------------------------------------------------------------------------------------------
page456.
                     Kaṇhadīpāyanajātakaṃ
     sattāhamevāhanti idaṃ satthā jetavane viharanto ekaṃ ukkaṇṭhita-
bhikkhuṃ ārabbha kathesi. Vatthu pana kusarājajātake āvībhavissati.
     Satthā taṃ bhikkhuṃ saccaṃ kira tvaṃ bhikkhu ukkaṇṭhitosīti pucchitvā
saccanti vutte bhikkhu porāṇakapaṇḍitā anuppanne buddhe bāhiraka-
pabbajjaṃ pabbajitvā atirekapaññāsavassāni anabhiratā brahmacariyaṃ
carantā hirottappabhedabhayena attano ukkaṇṭhitabhāvaṃ kassaci na
kathesuṃ tvaṃ kasmā evarūpe niyyānikasāsane pabbajitvā mādisassa
garuno buddhassa sammukhe ṭhatvā catuparisamajjhe ukkaṇṭhitabhāvaṃ
āvīkarosi kimatthaṃ attano hirottappaṃ na rakkhasīti vatvā atītaṃ
ārahi
     atīte vaṃsakaraṭṭhe kosambiyaṃ kosambiko nāma rājā rajjaṃ
kāresi. Tadā aññatarasmiṃ nigame dve brāhmaṇā asītikoṭidhana-
vibhavā aññamaññaṃ piyasahāyakā kāmesu dosaṃ disvā mahādānaṃ
pavattetvā ubhopi kāme pahāya mahājanassa rodantassa paridevantassa
ca nikkhamitvā himavantappadese assamapadaṃ katvā pabbajitvā
uñchācariyāya vanamūlaphalāphalena yāpentā paṇṇāsavassāni vasiṃsu jhānaṃ
uppādetuṃ nāsakkhiṃsu. Te paṇṇāsavassaccayena loṇambilasevanatthāya
janapadaṃ carantā kāsikaraṭṭhaṃ sampāpuṇiṃsu. Tatrekasmiṃ

---------------------------------------------------------------------------------------------
page457.
Nigamagāme dīpāyanatāpasassa gihisahāyo maṇḍabyo nāma atthi.
Te ubhopi tassa santikaṃ agamaṃsu. So te disvāva attamano
paṇṇasālaṃ kāretvā ubhopi catūhi paccayehi upaṭṭhahi. Te tattha
tīṇi cattāri vassāni vasitvā taṃ āpucchitvā cārikaṃ carantā
bārāṇasiṃ patvā adhimuttikasusāne vasiṃsu. Tattha dīpāyano
yathābhirantaṃ viharitvā puna tasseva sahāyakassa santikaṃ gato.
Maṇḍabyatāpaso ca tattheva vasi. Athekadivasaṃ eko coro anto-
nagare corikaṃ katvā dhanasāraṃ ādāya nikkhamanto coroti ñatvā
paṭibuddhehi gharasāmikehi ceva ārakkhamanussehi ca anubandhanto
niddhamanena nikkhamitvā vegena susānaṃ pavisitvā tāpasassa paṇṇa-
sāladvāre bhaṇḍikaṃ chaḍḍetvā palāyi. Mamussā bhaṇḍikaṃ disvā
are duṭṭhajaṭila tvaṃ rattiṃ corikaṃ katvā divā tāpasarūpena carasīti
tajjetvā pothetvā taṃ ādāya netvā rañño dassayiṃsu. Rājā
anupaparikkhitvāva gacchatha naṃ sūle uttāpethāti āha. Taṃ susānaṃ
netvā khadirasūle āropayiṃsu. Tāpasassa sarīre sūlaṃ na pavisati.
Tato nimbasūlaṃ āhariṃsu taṃpi na pavisati. Ayasūlaṃ āhariṃsu taṃpi na
pavisati. Tāpasopi kiṃ nu kho me pubbakammanti olokesi.
Athassa jātissarañāṇaṃ uppajji tena pubbakammaṃ olokento
addasa. Kiṃ panassa pubbakammanti kovilārasūlena makkhikāvedhanaṃ.
So kira purimabhave vaḍḍhakiputto hutvā pitu rakkhatacchanaṭṭhānaṃ

---------------------------------------------------------------------------------------------
page458.
Gantvā ekaṃ makkhikaṃ gahetvā kovilārassa kaṇṭhakāya sūle vijjhi.
Tameva pāpakammaṃ imaṃ ṭhānaṃ patvā gaṇhi. So na sakkā ito
pāpā mayā muñcitunti ñatvā rājapurise āha sace maṃ sūle
uttāpetukāmā kovilārasūlaṃ āharathāti. Te tathā katvā taṃ
sūle uttāpetvā ārakkhaṃ datvā pakkamiṃsu. Ārakkhikā paṭicchannā
hutvā tassa santikaṃ āgacchante olokenti. Tadā dīpāyano
ciraṃ diṭṭho me sahāyoti maṇḍabyassa santikaṃ āgacchanto sūle
uttāsitoti taṃ divasaṃyeva antarāmagge sutvā taṃ ṭhānaṃ gantvā
ekamantaṃ ṭhito kiṃ samma kārakosīti pucchitvā akārakomhīti vutte
attano manopadosaṃ rakkhituṃ na sakkhīti pucchi. Samma yehi ahaṃ
gahito neva tesaṃ na rañño upari mayhaṃ manopadoso atthīti.
Evaṃ santepi tādisassa sīlavato chāyā mayhaṃ sukhāti vatvā dīpāyano
sūlaṃ nissāya nisīdati. Athassa maṇḍabyassa sarīrato lohitabindūni
patiṃsu. Tāni suvaṇṇavaṇṇe sarīre patitāni sukkhitvā kāḷakāni
sampajjiṃsu. Tato paṭṭhāya ca so kaṇhadīpāyano nāma ahosi.
So sabbarattiṃ tattheva nisīdi. Punadivase ārakkhapurisā gantvā
taṃ pavattiṃ rañño ārocesuṃ. Atha rājā anisāmetvā me kataṃ
kammanti vegena tattha gantvā pabbajita kasmā sūlaṃ nissāya
nisinnosīti dīpāyanaṃ pucchi. Mahārāja imaṃ tāpasaṃ rakkhanto
nisinnomhi kiṃ pana tvaṃ imassa kārakabhāvaṃ vā akārakabhāvaṃ vā
ñatvā evaṃ karosīti. So kammassa asodhitabhāvaṃ ācikkhi.

---------------------------------------------------------------------------------------------
page459.
Athassa so mahārāja raññā nāma nisammakārinā bhavitabbaṃ alaso
gihī kāmabhogī na sādhūti ādīni vatvā dhammaṃ desesi. Rājā
maṇḍabyassa niddosabhāvaṃ ñatvā sūlaṃ āharathāti āṇāpesi.
Sūlaṃ harantā harituṃ nāsakkhiṃsu. Maṇḍabyo āha mahārāja ahaṃ
pubbe katakammavasena evarūpaṃ anayabyasanaṃ sampatto mama sarīrato
sulaṃ harituṃ na sakkā sacepi mayhaṃ jīvitaṃ dātukāmo kakaccaṃ
āharāpetvā imaṃ sūlaṃ cammasamaṃ chindāpehīti. Rājā tathā
kārāpesi. Antosarīre sūlo antoyeva ahosi. Tadā kira
so sukhumaṃ salikahīraṃ gahetvā makkhikāya vaccamaggaṃ pavesesi. Taṃ
tassa antosarīreyeva ahosi. So tena kāraṇena amaritvā
attano āyukkhayeneva mari tasmā ayaṃpi na marīti. Rājā tāpase
vanditvā khamāpetvā ubhopi uyyāne vasāpento paṭijaggi.
Tato paṭṭhāya maṇḍabyo āṇimaṇḍabyo nāma jāto. So
rājānaṃ upanissāya tattheva vasi. Dīpāyano pana tassa vaṇaṃ
phāsukaṃ katvā attano gihisahāyakassa maṇḍabyassa santikameva gato.
Taṃ paṇṇasālaṃ pavisantaṃ eko puriso disvā sahāyakassa ārocesi.
So sutvāva tuṭṭhacitto saputtadāro bahugandhamālāvilepanādīni ādāya
taṃ paṇṇasālaṃ gantvā dīpāyanaṃ vanditvā pāde dhovitvā telena
makkhetvā pānakaṃ pāyetvā āṇimaṇḍabyassa pavattiṃ suṇanto
nisīdi. Athassa putto yaññadattakumāro nāma caṅkamanakoṭiyaṃ
geṇḍukena kīḷi. Tatra cekasmiṃ vammike āsīviso vasati. Kumārassa

---------------------------------------------------------------------------------------------
page460.
Bhūmiyaṃ pahatageṇḍuko gantvā vammikabile āsīvisassa matthake patati.
So ajānanto bile hatthaṃ pavesesi. Atha naṃ kuddho āsīviso hatthaṃ
ḍaṃsi. So visavegena mucchito tattheva pati. Athassa mātāpitaro
sappena daṭṭhabhāvaṃ ñatvā kumārakaṃ ukkhipitvā tāpasassa santikaṃ
ānetvā pādamūle nipajjāpetvā bhante pabbajitā nāma osathaṃ
vā parittaṃ vā jānanti puttakaṃ no virogaṃ karothāti āhaṃsu.
Ahaṃ osathaṃ na jānāmi nāhaṃ vejjakammaṃ karissāmi pabbajitoti.
Tenahi bhante imasmiṃ kumāre mettaṃ katvā saccakiriyaṃ karothāti
vutto tāpaso sādhu saccakiriyaṃ karissāmīti vatvā yaññadattassa
sīse hatthaṃ ṭhapetvā paṭhamaṃ gāthamāha
                sattāhamevāhaṃ pasannacitto
                puññatthiko ācari brahmacariyaṃ
                athāparaṃ yaṃ caritaṃ mamayidaṃ
                vassāni paññāsa samādhikāni
                akāmako vāpi ahaṃ carāmi
                etena saccena suvatthi hotu
                hataṃ visaṃ jīvatu yaññadattoti.
     Tattha athāparaṃ yaṃ caritanti atha tasmā sattāhaṃ uttari yaṃ
mama brahmacariyaṃ. Akāmako vāpīti pabbajjaṃ anicchantoyeva.
Etena saccena suvatthi hotūti sace atirekapaññāsa vassāni
anabhirativāsaṃ vasantena mayā kassaci anāropitabhāvo sacco etena

---------------------------------------------------------------------------------------------
page461.
Saccena yaññadattakumārassa suvatthi hotu jīvitaṃ paṭilabhatūti.
     Saha saccakiriyāya yaññadattakumārassa nippadesato uddhaṃ visaṃ
bhassitvā paṭhaviṃ pāvisi. Kumāro akkhīni ummiletvā mātāpitaro
oloketvā ammāti vatvā parivattetvā nipajji. Athassa pitaraṃ
kaṇhadīpāyano āha mayā tāva mama balaṃ kataṃ tvaṃpi attano
balaṃ karohīti. So ahaṃpi saccakiriyaṃ karissāmīti puttassa ure
hatthaṃ ṭhapetvā dutiyaṃ gāthamāha
                yasmā dānaṃ nābhinandi kadāci
                disvānāhaṃ atithiṃ vāsakāle
                na cāpi me appiyataṃ aveduṃ
                bahussutā samaṇabrāhmaṇā ca
                akāmako cāpi ahaṃ dadosmi
                etena saccena suvatthi hotu
                hataṃ visaṃ jīvatu yaññadattoti.
     Tattha vāsakāleti vasanatthāya gehaṃ āgatakāle. Na cāpi
me appiyataṃ avedunti bahussutāpi pana samaṇabrāhmaṇā ca ayaṃ
neva dānaṃ abhinandati na amheti imaṃ mama appiyabhāvaṃ neva jāniṃsu.
Ahañhi piyacakkhūhiyeva olokemīti dīpeti. Etena saccenāti
sace ahaṃ dānaṃ dadamānopi vipākaṃ asaddahitvā attano anicchāya
dammi anicchanabhāvañca mama pare na jānanti etena saccena suvatthi
hotūti attho.

---------------------------------------------------------------------------------------------
page462.
     Evaṃ tena saccakiriyāya katāya kaṭito uddhaṃ visaṃ bhassitvā
paṭhaviṃ pāvisi. Kumāro uṭṭhāya nisīdi ṭhātuṃ pana na sakkoti.
Athassa pitā mātaraṃ āha bhadde mayā attano balaṃ kataṃ tvaṃ
idāni saccakiriyaṃ katvā puttassa uṭṭhāya gamanabhāvaṃ karohīti.
Sāmi atthi mayhaṃ ekaṃ saccaṃ tava pana santike kathetuṃ na sakkāti.
Bhadde yathātathā me puttaṃ arogaṃ karohīti. Sā sādhūti
sampaṭicchitvā saccaṃ karontī tatiyaṃ gāthamāha
                āsīviso tāta pahūtatejo
                yo taṃ aḍaṃsī biḷārā uddhacca
                tasmiñca me appiyatāya ajja
                pitarañca te natthi koci viseso
                etena saccena suvatthi hotu
                hataṃ visaṃ jīvatu yaññadattoti.
     Tattha tātāti puttaṃ ālapati. Pahūtatejoti balavaviso.
Biḷārāti vivarā. Ayameva vā pāṭho. Uddhaccāti uddharitvā
vammikabilato uṭṭhāyāti attho. Pitarañca teti pitari ca te.
Aṭṭhakathāyaṃ pana ayameva vā pāṭho. Idaṃ vuttaṃ hoti tāta
yaññadatta asmiñca āsīvise tava pitari ca appiyabhāvena mayhaṃ koci
viseso natthi tañca pana appiyabhāvaṃ ṭhapetvā ajja mayā koci
jānāpitapubbo nāma natthi sace etaṃ saccaṃ etena saccena tava
suvatthi hotūti.

---------------------------------------------------------------------------------------------
page463.
     Saha saccakiriyāya sabbavisaṃ bhassitvā paṭhaviṃ pāvisi. Yaññadatto
nibbisena sarīrena uṭṭhāya kīḷituṃ āraddho. Evaṃ putte uṭṭhite
maṇḍabyo dīpāyanassa ajjhāsayaṃ pucchanto catutthaṃ gāthamāha
                santā dantāyeva paribbajanti
                aññatra kaṇhā natthi akāmarūpā
                dīpāyana kissa jigucchamāno
                akāmako carasi brahmacariyanti.
     Tassattho yekeci khattiyādayo kāmaṃ pahāya idha loke
pabbajanti te aññatra kaṇhā bhavantaṃ kaṇhaṃ ṭhapetvā aññe
akāmarūpā nāma natthi sabbe jhānabhāvanāya kilesānaṃ samitattā
santā cakkhādīni dvārāni yathā nibbisevanāni honti tathā tesaṃ
damitattā dantā hutvā abhiratā ca brahmacariyaṃ caranti tvaṃ
pana bhante dīpāyana kiṃkāraṇā pāpaṃ jigucchamāno akāmako hutvā
brahmacariyaṃ carasi kasmā puna agārameva ajjhāvasasīti.
     Athassa so kāraṇaṃ kathento pañcamaṃ gāthamāha
                saddhāya nikkhamma puna nivatto
                so eḷamūgo ca palo vatāyaṃ
                etassa vādassa jigucchamāno
                akāmako carāmi brahmacariyaṃ
                viññūpasaṭṭhañca satañca ṭhānaṃ
                evaṃ ahaṃ puññakaro bhavāmīti.

---------------------------------------------------------------------------------------------
page464.
     Tassattho kaṇhakammañca phalañca saddahitvā tāva mahantaṃ
vibhavaṃ pahāya agārā nikkhamitvā yaṃ pajahi puna tadatthameva nivatto
so ayaṃ lālamukho vata gāmadārako viya ca palo vatāti idaṃ
vādaṃ jigucchamāno ahaṃ attano hirottappabhedabhayena anicchamānopi
brahmacariyaṃ carāmi. Kiñci bhiyyova pabbajjāpuññañca nāmetaṃ
viññūhi buddhādīhi pasaṭṭhaṃ tesaññeva ca sataṃ nivāsanaṭṭhānaṃ evaṃ
imināpi kāraṇena ahaṃ puññakaro bhavāmi assumukhopi rudamāno
brahmacariyaṃ carāmiyevāti.
     Evaṃ so attano ajjhāsayaṃ kathetvā puna maṇḍabyaṃ pucchanto
chaṭṭhaṃ gāthamāha
                samaṇe tvaṃ brāhmaṇe addhike ca
                santappayāsi annapānena bhikkhaṃ
                opānabhūtaṃva gharaṃ tavayidaṃ
                annena pānena upetarūpaṃ
                atha kissa vādassa jigucchamāno
                akāmako dānamimaṃ dadāsīti.
     Tattha bhikkhanti carantānaṃ bhikkhañca sampādetvā dadāsi.
Opānabhūtaṃvāti catumahāpathe khanitasādhāraṇapokkharaṇī viya.
     Tato maṇḍabyo attano ajjhāsayaṃ kathento sattamaṃ gāthamāha
                pitaro ca me āsu pitāmahā ca
                saddhā ahu dānapatī vadaññū

---------------------------------------------------------------------------------------------
page465.
                Taṃ kūlavattaṃ anuvattamāno
                māhaṃ kule antimagandhino ahuṃ
                etassa vādassa jigucchamāno
                akāmako dānamimaṃ dadāmīti.
     Tattha āsunti padassa saddhāti iminā sambandho. Saddhā
ahesunti attho. Ahūti saddhā hutvā tato uttariṃ dānajeṭṭhakā
ceva vadetha karothāti vuttavacanassa atthajotanakā ca ahesuṃ. Taṃ
kūlavattanti taṃ kule vattaṃ. Aṭṭhakathāyaṃ pana ayameva vā pāṭho.
Māhaṃ kule antimagandhino ahunti ahaṃ attano kule sabbapacchimako
ceva kulapalāpo ca mā ahunti sallakkhetvā etaṃ kulantimā
kulapalāpoti vādaṃ jigucchamāno ahaṃ anicchamānova idaṃ dānaṃ
dadāmīti dīpeti.
     Evañca pana vatvā maṇḍabyo attano bhariyaṃ pucchanto
aṭṭhamaṃ gāthamāha
                dahariṃ kumāriṃ asamatthapaññaṃ
                yantānayiṃ ñātikule sugatte
                na cāpi me appiyataṃ avedi
                aññatra kāmā paricārayantā
                atha kena vaṇṇena mayā hi bhoti
                saṃvāsadhammo ahu evarūpoti.

---------------------------------------------------------------------------------------------
page466.
     Tattha asamatthapaññanti kuṭumbaṃ vicāretuṃ appaṭibalapaññaṃ
atitaruṇiññeva samānaṃ. Yantānayinti yaṃ taṃ ānayiṃ yaṃ ahaṃ
daharimeva samānaṃ taṃ ñātikulato ānesinti vuttaṃ hoti.
Aññatra kāmā paricārayantāti ettakaṃ kālaṃ vinā kāmena anicchāya
maṃ paricārayantāpi attano appiyabhāvaṃpi maṃ na jānāpesi sampiyāya-
mānarūpāva maṃ paricari. Kena vaṇṇenāti kena kāraṇena.
Bhotīti taṃ ālapati. Evarūpoti āsīvisasamānapaṭikūlabhāvena mayā
saddhiṃ tava saṃvāsadhammo evarūpo piyasaṃvāso viya kathaṃ jātoti.
     Athassa sā kathentī navamaṃ gāthamāha
                ārā dūre nayidha kadāci atthi
                paraṃparā nāma kule imasmiṃ
                taṃ kūlavattaṃ anuvattamānā
                māhaṃ kule antimagandhinī ahuṃ
                etassa vādassa jigucchamānā
                akāmakā paṭṭha carāmi tuyhanti.
     Tattha ārā dūreti aññamaññavevacanaṃ. Atidūreti taṃ
dassentī evamāha. Idhāti nipātamattaṃ na kadācīti attho.
Paraṃparāti purisaparaṃparā. Idaṃ vuttaṃ hoti sāmi imasmiṃ amhākaṃ
ñātikule dūrato paṭṭhāya yāva sattamā kulaparivaṭṭā purisaparaṃparā
nāma natthi. Ekitthiyāpi sāmikaṃ chaḍḍetvā añño puriso
gahitapubbo nāma natthīti. Taṃ kūlavattanti ahaṃpi taṃ kulavattaṃ

---------------------------------------------------------------------------------------------
page467.
Kulappaveṇiṃ anuvattamānā attano kule pacchimikā palālabhūtā
mā assanti sallakkhetvā etaṃ kulantimā kulagandhinīti vādaṃ
jigucchamānā akāmakāpi tuyhaṃ paṭṭha carāmi veyyāvaccakārikā
pādaparicārikā jātamhīti.
     Evañca pana vatvā mayā sāmikassa santike abhāsitabbaṃ
tuyhaṃ bhāsitaṃ kujjheyyāpi me ayaṃ amhākaṃ kulupakatāpasassa
sammukheyeva naṃ khamāpessāmīti cintetvā khamāpentī dasamaṃ gāthamāha
                maṇḍabya bhāsissaṃ abhāsaneyyaṃ
                taṃ khamataṃ puttahetu mamajja
                puttapemaṃ nayidha paratthi kiñci
                so no ayaṃ jīvati yaññadattoti.
     Tattha taṃ khamatanti taṃ khamayatu. Puttahetu mamajjāti taṃ
mama bhāsitaṃ ajja imassa puttassa hetu khamayatu. So no
ayanti yassa puttassa kāraṇā mayā etaṃ bhāsitaṃ so no putto
jīvati imassa jīvitalābheneva me khamāhi ajjato paṭṭhāya tava
vasavattinī bhavissāmīti.
     Atha naṃ maṇḍabyo uṭṭhehi bhadde khamāmi te ito
paṭṭhāya mā pharusacittā ahosi ahaṃpi te appiyaṃ na karissāmīti
āha. Bodhisatto maṇḍabyaṃ āha āvuso tayā dussaṃgharadhanaṃ
saṃharitvā kammañca phalañca asaddahitvā dānaṃ dentena ayuttaṃ
kataṃ ito paṭṭhāya dānaṃ saddahitvā dadeyyāsīti. So sādhūti

---------------------------------------------------------------------------------------------
page468.
Sampaṭicchitvā bodhisattaṃ āha bhante tayā amhākaṃ dakkhiṇeyyabhāve
ṭhatvā anabhiratena brahmacariyaṃ carantena ayuttaṃ kataṃ ito paṭṭhāya
idāni yathā tayi katakārā mahapphalā honti evaṃ cittaṃ pasādetvā
suddhacitto jhānābhirato hutvā brahmacariyaṃ carāhīti. Te mahāsattaṃ
vanditvā uṭṭhāyāsanā agamaṃsu. Tato paṭṭhāya bhariyā sāmike
susnehā ahosi. Maṇḍabyo pasannacitto saddhāya dānaṃ adāsi.
Bodhisatto anabhiratiṃ vinodetvā jhānābhiññā uppādetvā brahma-
lokaparāyano ahosi.
     Satthā imaṃ dhammadesanaṃ āharitvā saccāni pakāsetvā
jātakaṃ samodhānesi. Saccapariyosāne ukkaṇṭhitabhikkhu sotāpattiphale
patiṭṭhahi. Tadā maṇḍabyo ānando ahosi bhariyā visākhā
putto rāhulo āṇimaṇḍabyo sārīputto kaṇhadīpāyano pana
ahamevāti.
                  Kaṇhadīpāyanajātakaṃ chaṭṭhaṃ.
                       Nigrodhajātakaṃ
     na cāhametaṃ jānāmīti idaṃ satthā jetavane viharanto devadattaṃ
ārabbha kathesi.
     Ekadivasaṃ hi bhikkhū tena āvuso devadatta satthā tava
bahupakāro tvaṃ hi satthāraṃ nissāya pabbajjaṃ labhi upasampadaṃ labhi
tepiṭakaṃ buddhavacanaṃ uggaṇhi jhānaṃ uppādesi lābhasakkāropi

---------------------------------------------------------------------------------------------
page469.
Te dasabalasseva santakoti bhikkhūhi vutte tiṇasalākaṃ ukkhipitvā
ettakaṃpi samaṇena gotamena mayhaṃ kataṃ guṇaṃ na passāmīti vutte
dhammasabhāyaṃ kathaṃ samuṭṭhāpesuṃ. Satthā āgantvā kāya nuttha
bhikkhave etarahi kathāya sannisinnāti pucchitvā imāya nāmāti
vutte na bhikkhave idāneva pubbepi devadatto akataññū
mittadubbhīti vatvā atītaṃ āhari
     atīte rājagahe magadharājā nāma rajjaṃ kāresi. Tadā
rājagahaseṭṭhī attano puttassa janapadaseṭṭhino dhītaraṃ ānesi.
Sā vañjhā ahosi. Athassa aparabhāge sakkāro parihāyi.
Amhākaṃ puttassa gehe vañjhitthiyā vasantiyā kathaṃ kulavaṃso
vaḍḍhissatīti yathā sā naṃ suṇāti evaṃpi kathaṃ samuṭṭhāpenti. Sā taṃ
sutvā hotu gabbhinīālayaṃ katvā ete vañcessāmīti cintetvā
attano atthacārikaṃ dhātiṃ āha amma gabbhiniyo nāma kiñca
karontīti gabbhinīparihāraṃ pucchitvā taṃ sutvā utunīkāle paṭicchādetvā
ambilādirucikā hutvā hatthapādānaṃ uddhumāyanakāle hatthapādapiṭṭhiyo
koṭāpetvā bahalaṃ kāresi divase divase pilotikaveṭṭhanena ca
udaravaḍḍhanaṃ dassesi thanamukhāni kāḷakāni kāresi sarīrakiccaṃ
karontīpi aññatra tassā dhātiyā aññesaṃ pamukhe na karoti.
Sāmikopi tassā gabbhaparihāraṃ adāsi. Evaṃ nava māse vasitvā
idāni janapade pitu gharaṃ gantvā vijāyissāmīti sassusassure
āpucchitvā rathaṃ abhiruyha mahantena parivārena rājagahā nikkhamitvā

---------------------------------------------------------------------------------------------
page470.
Maggaṃ paṭipajji. Tassā pana purato eko sattho gacchati.
Satthena vasitvā gataṭṭhānaṃ esā pātarāsakāle pāpuṇāti. Athekadivasaṃ
tasmiṃ satthe ekā duggatitthī rattiṃ ekasmiṃ nigrodhamūle puttaṃ
vijāyitvā pātova satthe gacchante ahaṃ vinā satthena gantuṃ na
sakkhissāmi sakkā kho pana jīvantiyā puttaṃ labhitunti nigrodha-
mūlajāle jalābuñceva gabbhamalañca attharitvā puttaṃ chaḍḍetvā
agamāsi. Dārakassapi devatā ārakkhaṃ gaṇhiṃsu. So hi na yo
vā so vā satto bodhisattoyeva. So pana tadā tādisaṃ
paṭisandhiṃ gaṇhi. Itarā pātarāsakāle taṃ ṭhānaṃ patvā sarīrakiccaṃ
karissāmīti tāya dhātiyā saddhiṃ nigrodhamūle gatā suvaṇṇavaṇṇaṃ
dārakaṃ disvā amma nipphannaṃ no kiccanti pilotikāyo apanetvā
uccaṅgappadesaṃ lohitena ca gabbhamalena ca makkhitvā attano
gabbhavuṭṭhānabhāvaṃ ārocesi. Tāvadeva naṃ sāṇiyā parikkhipitvā
haṭṭhatuṭṭho parijano rājagahaṃ paṇṇaṃ pesesi. Athassā sassusassurā
vijātakālato paṭṭhāya pitu kule kiṃ karissati idheva āgacchatūti
pesayiṃsu. Sā paṭinivattitvā rājagahameva pāvisi. Tattha taṃ
sampaṭicchitvā dārakassa nāmaṃ karontā nigordhamūle jātattā nigrodha-
kumāroti nāmaṃ kariṃsu. Taṃdivasaññeva anuseṭṭhisuṇisāpi vijāyanatthāya
kulagharaṃ gacchantī antarāmagge ekissā rukkhasākhāya heṭṭhā puttaṃ
vijāyi. Tassa sākhakumāroti nāmaṃ kariṃsu. Taṃdivasaññeva seṭṭhiṃ
nissāya vasantassa tunnakārassa bhariyā pilotikantare puttaṃ vijāyi.

---------------------------------------------------------------------------------------------
page471.
Tassa potikoti nāmaṃ kariṃsu. Mahāseṭṭhī ubhopi te dārake nigrodha-
kumārassa jātadivase jātāti ānetvā teneva saddhiṃ saṃvaḍḍhesi.
Te ekatova vaḍḍhitvā vayappattā takkasilaṃ gantvā sippaṃ
uggaṇhiṃsu. Ubhopi seṭṭhiputtā ācariyassa dve kahāpaṇasahassāni
adaṃsu. Nigordhakumāro potikassa attano santike sippaṃ paṭṭhapesi.
Te nipphannasippā ācariyaṃ āpucchitvā nikkhantā janapadacārikaṃ
carissāmāti anupubbena bārāṇasiṃ patvā ekasmiṃ rukkhamūle nipajjiṃsu.
Tadā bārāṇasīrañño kālakatassa sattamo divaso. Sve pussarathaṃ
yojissāmāti nagare bheriñcārāpesuṃ. Tesu piyasahāyesu rukkhamūle
nipajjitvā niddāyantesu potiko paccūsakāle uṭṭhāya nigrodha-
kumārassa pāde parimajjanto nisinno hoti. Tasmiṃ rukkhe
dvīsu nivuṭṭhakukkuṭesu uparikukkuṭo heṭṭhākukkuṭassa sarīre vaccaṃ
pātesi. Atha naṃ so kenetaṃ pātitanti āha. Samma mā
kujjhi mayā ajānantena pātitanti āha. Are tvaṃ mama sarīraṃ
attano vaccaṭṭhānaṃ maññesi kiṃ mama pamāṇaṃ na jānāsīti.
Atha naṃ itaro are tvaṃ ajānantena me katanti vuttepi
kujjhasiyeva kiṃ pana te pamāṇanti āha. Yo maṃ māretvā maṃsaṃ
khādati so pātova sahassaṃ labhati tasmā ahaṃ mānaṃ karissāmīti.
Atha naṃ itaro āha are ettakamattena tvaṃ mānaṃ karosi maṃ
pana māretvā yo thūlamaṃsaṃ khādati so pātova rājā hoti
yo majajhimamaṃsaṃ khādati so senāpati hoti yo aṭṭhinissitaṃ

---------------------------------------------------------------------------------------------
page472.
Khādati so bhaṇḍāgāriko hotīti āha. Potiko tesaṃ kathaṃ
sutvā kinno sahassena rajjameva varanti saṇikaṃ rukkhaṃ abhirūhitvā
uparisayitakukkuṭaṃ gahetvā māretvā aṅgāresu pacitvā thūlamaṃsaṃ
nigordhassa adāsi majjhimamaṃsaṃ sākhassa adāsi aṭṭhimaṃsaṃ attanā
khādi. Taṃ khāditvā ca pana samma nigrodha tvaṃ ajja rājā
bhavissasi samma sākha tvaṃ senāpati bhavissasi ahaṃ pana bhaṇḍāgārikoti
vatvā kathaṃ jānāsīti puṭṭho taṃ pavattiṃ ārocesi. Te tayopi
pātarāsavelāya bārāṇasiṃ pavisitvā ekassa brāhmaṇassa
gehe sappisakkarayuttaṃ pāyāsaṃ bhuñjitvā nagarā nikkhamitvā
uyyānaṃ pavisiṃsu. Nigrodhakumāro silāpaṭe nipajji. Itare
dve bahi nipajjiṃsu. Tasmiṃ samaye pañca rājakakudhabhaṇḍāni
anto ṭhapetvā pussarathaṃ vissajjesuṃ. Tassa vitthārakathā mahājanaka-
jātake āvībhavissatīti. Pussaratho uyyānaṃ gantvā nivattitvā
ārohanasajjo hutvā aṭṭhāsi. Purohito uyyāne puññavatā
sattena bhavitabbanti uyyānaṃ pavisitvā kumāraṃ disvā pādantato
sāṭakaṃ apanetvā pādesu lakkhaṇāni upadhāretvā tiṭṭhatu tāva
bārāṇasīrajjaṃ sakalajambudīpasāmi adhipatirājā bhavituṃ yuttoti sabba-
tālāvacare paggaṇhāpesi. Nigrodhakumāro pabujjhitvā mukhato
sāṭakaṃ apanetvā mahājanaṃ oloketvā parivattitvā nipanno
thokaṃ vītināmetvā silāpaṭe pallaṅkena nisīdi. Atha naṃ purohito
jaṇṇunā patiṭṭhāya rajjante deva pāpuṇātīti vatvā sādhūti

---------------------------------------------------------------------------------------------
page473.
Vutte tattheva ratanarāsimhi ṭhapetvā abhisiñci. So rajjaṃ
patvā sākhassa senāpatiṭṭhānaṃ datvā mahantena sakkārena nagaraṃ
pāvisi. Potikopi tena saddhiṃyeva agamāsi. Tato paṭṭhāya
mahāsatto bārāṇasiyaṃ dhammena rajjaṃ kāresi. So ekadivasaṃ
mātāpitūnaṃ saritvā sākhaṃ āha samma na sakkā mātāpitūhi vinā
vattituṃ mahantena parivārena gantvā mātāpitaro no ānehīti.
Sākho na me tattha gamanakammaṃ atthīti paṭikkhipi. Tato potikaṃ
āṇāpesi. So sādhūti tattha gantvā nigrodhassa mātāpitaro
putto te rajje patiṭṭhito etha sāmi tattha gacchāmāti āha.
Te atthi no vibhavamattaṃ nālaṃ tattha gamanenāti paṭikkhipiṃsu.
Sākhassa mātāpitaro ārocesi. Tepi na icchiṃsu. Attano
mātāpitaro avoca. Mayaṃ tāta tunnakārakammena jīvissāma
alanti paṭikkhipiṃsu. So tesaṃ gamanaṃ alabhitvā bārāṇasimeva
paccāgantvā senāpatissa ghare maggakilamathaṃ vinodetvā pacchā
nigrodhaṃ passissāmīti cintetvā tassa nivesanadvāraṃ gantvā
sahāyako kira te potiko nāmāgatoti senāpatissa ārocehīti
dovārikaṃ āha. So tathā akāsi. Sākho pana ayaṃ mayhaṃ
rajjaṃ adatvā sahāyassa nigrodhassa adāsīti tasmiṃ veraṃ bandhi.
So taṃ kathaṃ sutvāva kuddho āgantvā ko imassa sahāyo
ummattako dāsīputto gaṇhatha nanti vatvā hatthapādajāṇukappurehi

---------------------------------------------------------------------------------------------
page474.
Koṭāpetvā gīvāyaṃ gāhāpetvā nīharāpesi. So cintesi
sākho mama santikā senāpatiṭṭhānaṃ labhitvā akataññū mittadubbhi
maṃ koṭāpetvā nīharāpesi nigrodho pana paṇḍito kataññū
sappuriso tasseva santikaṃ gamissāmīti rājadvāraṃ gantvā potiko
kira nāma te sahāyo dvāre ṭhitoti rañño ārocāpesi.
Rājā pakkosāpetvā taṃ āgacchantaṃ disvā āsanā vuṭṭhāya
paccuggantvā paṭisanthāraṃ katvā massukammādīni kāretvā sabbābharaṇa-
paṭimaṇḍitena paribhuttanānaggarasabhojanena tena saddhiṃ sukhanisinno
mātāpitūnaṃ pavattiṃ pucchitvā anāgamanabhāvaṃ suṇi. Sākhopi potiko
maṃ rañño santike paribhindeyyāti mayi pana gate kiñci vattuṃ na
sakkhissatīti tattheva agamāsi. Potiko tassa santikeyeva rājānaṃ
āmantetvā deva ahaṃ maggakilamanto sākhassa gehaṃ gantvā
visamitvā idha āgamissāmīti āgamiṃ atha maṃ sākho nāhantaṃ
jānāmīti vatvā koṭāpetvā gīvāyaṃ gāhāpetvā nīharāpesīti
saddaheyyāsi tvaṃ etanti vatvā tisso gāthā abhāsi
        na cāhametaṃ jānāmi      kovāyaṃ kassa cāri vā
        yathā sākho vadi evaṃ     nigrodha kinti maññasi.
        Tato galavinītena         purisā nīhariṃsu maṃ
        datvā mukhappahārāni      sākhassa vacanaṃ karā.
        Etādisaṃ dummatinā       akataññena dubbhinā
        kataṃ anariyaṃ sākhena       sakhinā te janādhipāti.

---------------------------------------------------------------------------------------------
page475.
     Tattha kinti maññasīti yathā maṃ sākho avadi kiṃ tvaṃpi
evameva maññasi udāhu na maññasi maṃ sākho evaṃ vadeyyāsi
kiṃ saddahasi na saddahasīti adhippāyo. Galavinītenāti galaggāhena.
Dubbhināti mittadubbhinā.
     Taṃ sutvā nigrodho catasso gāthā abhāsi
        na cāhametaṃ jānāmi      napi me koci saṃsati
        yaṃ me tvaṃ samma akkhāsi   sākhena kaḍḍhanaṃ kataṃ.
        Sakhīnaṃ sājīvaṅkaro        mama sākhassa cūbhayaṃ
        tvaṃ nopissariyaṃ dātā     manussesu mahaggataṃ
        tayamhā labhitā iddhi      ettha me natthi saṃsayo.
        Yathāpi vījaṃ aggimhi       ḍayhati na virūhati
        evaṃ kataṃ asappurise      nassati na virūhati.
        Kataññumhi ca posamhi      sīlavante ariyavuttine
        sukkhette viya bījāni     kataṃ tamhi na nassatīti.
     Tattha saṃsatīti ācikkhati. Kaḍḍhanaṃ katanti ākaḍḍhanavikaḍḍhana-
pothanakoṭanasaṅkhātaṃ kaḍḍhanaṃ katanti attho. Sakhīnaṃ sājīvaṅkaroti
samma potika tvaṃ sahāyakānaṃ suājīvaṅkaro jīvikāya uppādetā.
Mama sākhassa cūbhayanti mayhañca sākhassa ca ubhinnaṃ sakhīnanti attho.
Tvaṃ nopissariyanti tvaṃ no api issariyaṃ dātā tava santikā
imaṃ amhehi laddhaṃ. Mahaggatanti mahantabhāvaṃ.
     Evaṃ pana ettakaṃ kathaṃ kathente nigrodhe sākho tattheva

---------------------------------------------------------------------------------------------
page476.
Aṭṭhāsi. Atha naṃ rājā sākha imaṃ potikaṃ sañjānāsīti pucchi.
So tuṇhī ahosi. Athassa rājadaṇḍaṃ āṇāpento aṭṭhamaṃ
gāthamāha
        imañca jammaṃ nekatikaṃ      asappurisacintitaṃ
        hanantu sākhaṃ sattīhi       nāssa icchāma jīvitunti.
     Tattha jammanti lāmakaṃ. Nekatikanti vañcanakaṃ.
     Taṃ sutvā potiko mā esa bālo maṃ nissāya nassatūti
cintetvā navamaṃ gāthamāha
        khamatassa mahārāja        pāṇā duppaṭiānayā
        khama asappurisassa         nāssa icchāmahaṃ vadhanti.
     Tattha khamatassāti khamatadassa etassa asappurisassa khamathāti
attho. Duppaṭiānayāti matassa nāma pāṇā ānetuṃ na sakkā.
     Rājā tassa vacanaṃ sutvā dosaṃ sākhassa khami senāpatiṭṭhānaṃpi
potikasseva dātukāmo ahosi. So pana na icchi. Athassa
sabbasenīnaṃ vicāraṇārahaṃ bhaṇḍāgārikaṭṭhānaṃ nāma adāsi. Pubbe
kiretaṃ ṭhānantaraṃ nāhosi. Tato paṭṭhāya jātaṃ. Aparabhāge
potikabhaṇḍāgāriko puttadhītāhi vaḍḍhamāno attano puttadhītānaṃ
ovādavasena osānagāthamāha
        nigrodhameva seveyya     na sākhamupasaṃvase
        nigrodhasmiṃ mataṃ seyyo    yañce sākhasmi jīvitanti.
     Satthā imaṃ dhammadesanaṃ āharitvā evaṃ bhikkhave devadatto

---------------------------------------------------------------------------------------------
page477.
Pubbepi akataññūyevāti vatvā jātakaṃ samodhānesi tadā sākho
devadatto ahosi potiko ānando nigrodho pana ahamevāti.
                    Nigdhojātakaṃ sattamaṃ.
                       Takkalajātakaṃ
     na takkalā santīti idaṃ satthā jetavane viharanto ekaṃ
pituposakaṃ ārabbha kathesi.
     So kira ekasmiṃ daliddakule pacchājāto mātari kālakatāya
pātova uṭṭhāya dantakaṭṭhamukhodakādīni karonto bhatiṃ vā kasiṃ vā
katvā laddhavibhavānurūpena yāgubhattādīni sampādetvā pitaraṃ posesi.
Atha naṃ pitā āha tāta tvaṃ ekakova anto ca bahi ca kattabbaṃ
karosi ekante kuladārikaṃ ānessāmi sā geheva kattabbaṃ
karissatīti. Tāta itthiyo nāma gharaṃ āgatā neva mayhaṃ na tumhākaṃ
cittasukhaṃ karissanti mā evarūpaṃ cintayittha ahaṃ yāvajīvaṃ tumhe
posetvā tumhākaṃ accayena pabbajissāmīti. Athassa pitā
anicchamānakasseva ekaṃ kuladārikaṃ ānesi. Sā sassurassa ca sāmikassa
ca upakārikā ahosi nīcavutti. Sāmikopissā mama pitu upakārikāti
tussitvā laddhaṃ laddhaṃ manāpaṃ manāpaṃ āharitvā deti. Sāpi taṃ
sassurasseva upanāmeti. Sā aparabhāge cintesi mayhaṃ sāmiko
laddhaṃ laddhaṃ pitu adatvā mayhameva deteva addhā pitari nisneho
jāto imaṃ mahallakaṃ ekenupāyena mama sāmikassa paṭikūlaṃ katvā

---------------------------------------------------------------------------------------------
page478.
Gehā nīharāpessāmīti sā tato paṭṭhāya udakaṃ atisītalaṃ vā
accuṇhaṃ vā āhāraṃ atiloṇaṃ vā aloṇaṃ vā bhattaṃ uttaṇḍulaṃ
vā atikilinnaṃ vāti evamādīni tassa kodhuppattikāraṇāni katvā
tasmiṃ bhujjhante ko imaṃ mahallakaṃ upaṭṭhātuṃ sakkhissatīti pharusāni
vatvā kalahaṃ vaḍḍheti. Tattha tattha kheḷapiṇḍādīni chaḍḍetvāpi
sāmikaṃ ujjhāpesi passa pitukammaṃ idañcidañca mā karīti vutte
kujjhati imasmiṃ gehe pitaraṃ vā vāsehi maṃ vāti. Atha naṃ so
bhadde tvaṃ daharā yatthakatthaci jīvituṃ sakkhissasi mayhaṃ pitā
mahallako tvaṃ etassa asahantī imamhā gehā nikkhamāhīti āha.
Sā bhītā ito paṭṭhāya evaṃ na karissāmīti sassurassa pādesu
nipatitvā khamāpetvā pakatiniyāmeneva paṭijaggituṃ ārabhi. Atha so
upāsako purimadivasesu tāya ubbāḷho satthu santikaṃ dhammassavanāya
agantvā tassā pakatiyā saṇṭhitakāle agamāsi. Atha naṃ satthā
kiṃ upāsaka satta divasāni dhammassavanāya nāgatosīti pucchi.
So taṃ kāraṇaṃ kathesi. Satthā idāni tāva tassā kathaṃ agahetvā
pitaraṃ na nīharāpesi pubbe pana te etissā kathaṃ sutvā gahetvā
pitaraṃ āmakasusānaṃ netvā āvāṭaṃ nikkhanitvā tattha naṃ pakkhipitvā
maraṇakāle ahaṃ sattavassiko hutvā mātāpitūnaṃ guṇaṃ kathetvā
pitughātakammaṃ nivāresiṃ tadā tvaṃ mama kathaṃ sutvā tava pitaraṃ
yāvajīvaṃ paṭijaggitvā saggaparāyano jāto svāyaṃ māyā
dinnaovādo bhavantaragatampi taṃ na vijahati iminā kāraṇena tassā kathaṃ

---------------------------------------------------------------------------------------------
page479.
Agahetvā idāni tayā pitā na nīhatoti vatvā tena yācito
atītaṃ āhari
     atīte bārāṇasiyaṃ brahmadatte rajjaṃ kārente aññatarasmiṃ
kāsikagāme ekassa kulassa ekaputtako ahosi nāmena saviṭṭhako
nāma. So mātāpitaro paṭijagganto aparabhāge mātari kālakatāya
pitaraṃ posesīti sabbaṃ vatthuṃ paccuppannavatthuniyāmeneva kathetabbaṃ.
Ayaṃ panettha viseso tadā sā itthī passasi pitu kammaṃ
idañcidañca mā karīti vutte kujjhatīti vatvā sāmi pitā te
caṇḍo pharuso niccaṃ kalahaṃ karoti jarājiṇṇo byādhipīḷito na
cirasseva marissati ahaṃ etena saddhiṃ ekagehe vasituṃ na sakkomi
ayaṃpesa katipāhena marissateva tvaṃ etaṃ āmakasusānaṃ netvā
āvāṭaṃ khanitvā tattha naṃ pakkhipitvā kuddālena sīsaṃ bhinditvā
jīvitakkhayaṃ pāpetvā upari paṃsunā chādetvā āgacchāti āha.
So tāya punappunaṃ vuccamāno bhadde purisamaraṇaṃ nāma bhāriyaṃ
kathaṃ naṃ māressāmīti. Ahaṃ te upāyaṃ ācikkhissāmīti. Ācikkha
tāvāti. Sāmi tvaṃ paccūsakālepi pitu nipannaṭṭhānaṃ gantvā
yathā sabbe suṇanti evaṃ mahāsaddaṃ katvā tāta asukagāme
tumhākaṃ uddhāraṇako atthi mayi gate na deti tumhākaṃ accayena
nassateva sve yānake nisīditvā pātova gacchissāmāti vatvā tena
vuttavelāyameva uṭṭhāya yānakaṃ yojetvā tattha naṃ nisīdāpetvā
āmakasusānaṃ ānetvā āvāṭaṃ nikkhanitvā corehi acchinnasaddaṃ

---------------------------------------------------------------------------------------------
page480.
Katvā māretvā āvāṭe pakkhipitvā sīsaṃ bhinditvā nahāyitvā
āgacchāti. Saviṭṭhako attheso upāyoti tassā vacanaṃ sampaṭicchitvā
yānakaṃ gamanasajjaṃ akāsi. Tassa paneko sattavassiko putto atthi
paṇḍito byatto. So mātu vacanaṃ sutvā mayhaṃ mātā pāpadhammā
pitaraṃ me pitughātakammaṃ kāresi ahamassa pitughātakammaṃ kātuṃ na
dassāmīti saṇikaṃ gantvā ayyakena saddhiṃ nipajji. Saviṭṭhako ca
pitarā vuttavelāya yānakaṃ yojetvā ehi tāta uddhāraṃ sodhessāmāti
pitaraṃ yānake nisīdāpesi. Kumārakopi paṭhamataraṃ yānakaṃ abhirūhi.
Saviṭṭhako taṃ nivāretuṃ asakkonto teneva saddhiṃ āmakasusānaṃ
gantvā pitarañca kumārañca yānakena saddhiṃ ekamante ṭhapetvā
sayaṃ otaritvā kuddālapiṭakaṃ ādāya ekasmiṃ paṭicchannaṭṭhāne
caturassaāvāṭaṃ khanituṃ ārabhi. Kumārakopi otaritvā tassa santikaṃ
gantvā ajānanto viya kathaṃ samuṭṭhāpetvā paṭhamaṃ gāthamāha
                na takkalā santi na ālupāni
                na vilāliyo na kalambāni tāta
                eko araññamhi susānamajjhe
                kimatthiko tāta khanāsi kāsunti.
     Tattha na takkalā santīti viṇḍālukandā na santi. Ālupānīti
ālukakandā. Vilāliyoti vilālivallikandā. Kalambānīti tālakandā.
     Athassa pitā dutiyaṃ gāthamāha

---------------------------------------------------------------------------------------------
page481.
                Pitāmaho tāta sudubbalo te
                anekabyādhīhi dukkhena phuṭṭho
                tamajjahaṃ nikkhanissāmi sobbhe
                na hissa taṃ jīvitaṃ rocayāmīti.
     Tattha anekabyādhīhīti anekehi byādhīhi uppannena dukkhena
phuṭṭho. Na hissa tanti ahaṃ hi assa tava pitāmahassa taṃ dujjīvitaṃ
na icchāmi evarūpā jīvitā maraṇamevassa varanti maññamāno
taṃ sobbhe nikkhanissāmīti.
     Taṃ sutvā kumārako upaḍḍhagāthamāha
                saṅkappametaṃ paṭiladdhapāpakaṃ
                accāyikakammaṃ karosi luddhanti.
     Tassattho tāta tvaṃ pitaraṃ dukkhā pamocissāmīti maraṇadukkhena
yojento etaṃ pāpaṃ saṅkappaṃ paṭiladdhaṃ tassa ca saṅkappassa
vasena hitaṃ atikkamma ṭhitattā accāyikakammaṃ karosi luddhanti.
     Evañca pana vatvā pitu hatthato kuddālaṃ gahetvā avidūre
aññaṃ āvāṭaṃ khanituṃ ārabhi. Atha naṃ pitā upasaṅkamitvā
kasmā tāta āvāṭaṃ khanasīti pucchi. So tassa kathento tatiyaṃ
gāthamāha
                mayāpi tāta paṭilacchase tvaṃ
                etādisaṃ kammajarūpanīto

---------------------------------------------------------------------------------------------
page482.
                Taṃ kūlavattaṃ anuvattamāno
                ahaṃpi taṃ khanissāmi sobbheti.
     Tassattho tāta ahaṃpi ekasmiṃ sobbhe taṃ mahallakakāle
nikkhanissāmīti. Iti kho tāta mayāpi nikkhanite imasmiṃ sobbhe
tuvaṃ jarūpanīto etādisaṃ kammaṃ paṭilacchase taṃ etaṃ tayā pavattitaṃ
kulavattaṃ anuvattamāno vayappatto bhariyāya saddhiṃ vasanto ahaṃpi
taṃ nikkhanissāmi sobbheti.
     Athassa pitā catutthagāthamāha
                pharusāhi vācāhi pakubbamāno
                āsajja maṃ tvaṃ vadase kumāra
                putto mama orasako samāno
                ahitānukampi me tvaṃsi puttāti.
     Tattha pakubbamānoti abhibhavanto. Āsajjāti ghaṭṭetvā.
     Evaṃ vutte paṇḍito kumāro ekaṃ paṭivacanagāthaṃ dve udānagāthāti
tisso gāthā abhāsi
                na tāhaṃ tāta ahitānukampī
                hitānukampi vo ahaṃpi tāta
                pāpañca taṃ kammapakubbamānaṃ
                arahāmi no vārayituṃ tato hi.
                Yo mātaraṃ pitaraṃ vā saviṭṭha
                adūsake hiṃsati pāpadhammo

---------------------------------------------------------------------------------------------
page483.
                Kāyassa bhedā abhisamparāyaṃ
                asaṃsayaṃ so nirayaṃ pureti.
                Yo mātaraṃ pitaraṃ vā saviṭṭha
                annena pānena upaṭṭhahāti
                kāyassa bhedā abhisamparāyaṃ
                asaṃsayaṃ so sugatiṃ puretīti.
     Imaṃ pana puttassa dhammakathaṃ sutvā pitā aṭṭhamaṃ gāthamāha
                na me tvaṃ putta ahitānukampī
                hitānukampi me tuvaṃsi putta
                ahañca te mātarā vuccamāno
                etādisaṃ kamma karomi luddhanti.
     Tattha ahañca te mātarāti ahaṃpi te mātarā. Ayameva
vā pāṭho.
     Taṃ sutvā kumāro tāta itthiyo nāma uppanne dose
aniggayhamānāva punappunaṃ pāpaṃ karonti mama mātā yathā puna
etaṃ pāpaṃ na karoti tathā naṃ paṇāmetuṃ vaṭṭatīti navamaṃ gāthamāha
                yā te sā bhariyā anariyarūpā
                mātā mamesā sakiyā janettī
                niddhāpaye taṃ sakā agārā
                aññaṃpi te sā dukkhamāvaheyyāti.
     Saviṭṭhako paṇḍitaputtassa kathaṃ sutvā somanassajāto hutvā

---------------------------------------------------------------------------------------------
page484.
Gacchāma tātāti saddhiṃ puttena ca pitarā ca yānake nisīditvā
pāyāsi. Sāpi kho anācārā nikkhantā no gehā kāḷakaṇṇīti
haṭṭhatuṭṭhā allagomayena gehaṃ ulimpitvā pāyāsaṃ pacitvā āgamana-
maggaṃ olokentī te āgacchante disvā nikkhantaṃ kāḷakaṇṇiṃ
puna gahetvā āgatoti kujjhitvā are nikkhantaṃ kāḷakaṇṇiṃ
punādāya āgatosīti paribhāsi. Saviṭṭhako kiñci avatvā yānakaṃ
mocetvā anācāre kiṃ vadesīti taṃ sukoṭitaṃ koṭetvā ito
paṭṭhāya mā imaṃ gehaṃ pāvisīti pāde gahetvā nikkaḍḍhi.
Tato pitarañca puttañca nahāpetvā sayaṃpi nahāyitvā tayopi
pāyāsaṃ paribhuñjiṃsu. Sāpi pāpadhammā katipāhaṃ aññasmiṃ gehe
vasi. Tasmiṃ kāle putto pitaraṃ āha tāta mama mātā ettakena
na bujjhati tumhe mama mātu maṅkubhāvakaraṇatthaṃ asukagāme nāma
vo mātuladhītā atthi sā mayhaṃ pitarañca puttañca mamañca
paṭijaggissati tamānessāmīti vatvā mālāgandhādīni ādāya yānakena
nikkhamitvā khettaṃ anuvicaritvā sāyaṃ āgacchathāti. So tathā
akāsi. Paṭivissakakule itthiyo sāmiko kira te aññaṃ bhariyaṃ
ānetuṃ asukagāmaṃ nāma gatoti tassā ācikkhiṃsu. Sā idānimhi
naṭṭhā natthi me puna okāsoti bhītatasitā hutvā puttameva
yācissāmīti saṇikaṃ puttassa santikaṃ gantvā tassa pādesu nipatitvā
tāta ṭhapetvā taṃ añño mama paṭisaraṇaṃ natthi ito paṭṭhāya
tava pitarañca pitāmahañca alaṅkatacetiyaṃ viya  paṭijaggissāmi puna

---------------------------------------------------------------------------------------------
page485.
Mayhaṃ imasmiṃ ghare pavesanaṃ karohīti āha. So sādhu amma
sace puna na evarūpaṃ karissatha karissāmi appamattā hothāti
vatvā pitu āgamanakāle dasamaṃ gāthamāha
                yā te sā bhariyā anariyarūpā
                mātā mamesā sakiyā janettī
                dantā kareṇūva vasūpanītā
                sā pāpadhammā punarāvajātūti.
     Tattha kareṇūvāti tāta idāni sā āneñjakāraṇakārikā
hatthinī viya dantā vasaṃ upanītā nibbisevanā jātā. Punarāvajātūti
puna imaṃ gehaṃ āgacchatūti.
     Evaṃ so pitu dhammaṃ kathetvā gantvā mātaraṃ ānesi.
Sā sāmikañca sassurañca khamāpetvā tato paṭṭhāya dantadhammena
samannāgatā sāmikañca sassurañca puttañca paṭijaggi. Ubhopi
ca puttassa ovāde ṭhatvā dānādīni puññāni katvā saggaparāyanā
ahesuṃ.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne pituposako sotāpattiphale patiṭṭhahi.
Tadā pitā ca putto ca suṇisā ca eteyeva ahesuṃ paṇḍitakumāro
pana ahamevāti.
                  Takkalajātakaṃ aṭṭhamaṃ.

---------------------------------------------------------------------------------------------
page486.
                     Mahādhammapālajātakaṃ
     kinte vatanti idaṃ satthā paṭhamāgamanena kapilavatthunagaraṃ
gantvā nigrodhārāme viharanto pitu nivesane rañño asaddahanaṃ
ārabbha kathesi.
     Tadā hi suddhodanamahārājā vīsatisahassabhikkhuparivārassa bhagavato
attano nivesane yāgukhajjakaṃ datvā antarābhatte ca sammodanīyaṃ
karonto bhante tumhākaṃ padhānakāle devatā āgantvā ākāse
ṭhatvā putto te siddhatthakumāro appāhāratāya matoti mayhaṃ
ārocayiṃsūti āha satthārā ca saddahasi mahārājāti vutte na
saddahāmi bhante ākāse ṭhatvā kathentiyāpi devatāya mama
puttassa bodhitale buddhattaṃ apatvā parinibbānaṃ nāma natthīti
paṭikkhipinti āha. Kiṃ mahārāja idāneva saddahasi pubbepi
tvaṃ mahādhammapālakāle putto te mato imānissa aṭṭhīnīti
eḷakassa aṭṭhīni dassetvā vadantassāpi disāpāmokkhācariyassa
amhākaṃ kule taruṇakāle kālakiriyā nāma natthīti na saddahi idāni
pana kasmā saddahissasīti vatvā tena yācito atītaṃ āhari
     atīte bārāṇasiyaṃ brahmadatte rajjaṃ kārente kāsikaraṭṭhe
dhammapālagāmo nāma ahosi. So dhammapālakulassa vasanatāya evaṃ
nāmaṃ labhi. Tattha dasannaṃ kusalakammapathadhammānaṃ pālanato dhammapālo

---------------------------------------------------------------------------------------------
page487.
Tveva paññāto brāhmaṇo paṭivasati. Tassa kule antamaso
dāsakammakarāpi dānaṃ denti sīlaṃ rakkhanti uposathakammaṃ karonti.
Tadā bodhisatto tasmiṃ kule nibbatti. Dhammapālakumāro tvevassa
nāmaṃ kariṃsu. Atha naṃ vayappattaṃ pitā sahassaṃ datvā sippug-
gahaṇatthāya takkasilaṃ pesesi. So dhammapālo tattha gantvā
disāpāmokkhācariyassa santike sippaṃ uggaṇhi. Pañcannaṃ māṇavakasatānaṃ
jeṭṭhantevāsiko ahosi. Tadā ācariyassa jeṭṭhaputto
kālamakāsi. Ācariyo māṇavakaparivuto ñātigaṇena saddhiṃ rodanto
kandanto susāne tassa sarīrakiccaṃ kāresi. Tattha ācariyo ca
ñātivaggo ca tassa antevāsiko ca rodanti paridevanti.
Dhammapāloyeveko na rodati na paridevati apica kho pana tesu
pañcasatesu māṇavesu susānā āgamma ācariyassa santike nasīditvā
aho evarūpo nāma ācārasampanno taruṇamāṇavo taruṇakāleyeva
mātāpitūhi vippayutto maraṇaṃ pattoti vadantesu samma tumhe
taruṇoti bhaṇatha atha kasmā taruṇakāleyeva maranti nanu ayuttaṃ
taruṇakāle maritunti āha. Atha naṃ te āhaṃsu kiṃ pana samma
tvaṃ imesaṃ sattānaṃ maraṇabhāvaṃ na jānāsīti. Jānāmi taruṇakāle
pana na maranti mahallakakāleyeva marantīti. Nanu aniccā sabbe
saṅkhārā hutvā abhāvinoti. Saccaṃ aniccā daharakāle pana
sattā na maranti mahallakakāle maranti aniccataṃ pāpuṇantīti.
Kiṃ samma dhammapāla tumhākaṃ gehe na keci marantīti. Daharakāle

---------------------------------------------------------------------------------------------
page488.
Pana sattā na maranti mahallakakāleyeva marantīti. Kiṃ panesā
tumhākaṃ kulappaveṇīti. Āma kulappaveṇīti. Māṇavā taṃ tassa
kathaṃ sutvā ācariyassa ārocesuṃ. Atha naṃ so pakkosāpetvā
pucchi saccaṃ kira tāta dhammapāla tumhākaṃ kule daharakāle
na miyyantīti. Saccaṃ ācariyāti. So tassa vacanaṃ sutvā cintesi
ayaṃ ativiya acchariyaṃ vadati imassa pitu santikaṃ gantvā pucchitvā
sace etaṃ saccaṃ ahaṃpi tameva dhammaṃ paripūressāmīti. So puttassa
kattabbakiccaṃ katvā sattaṭṭhadivasaccayena dhammapālaṃ pakkosāpetvā
tāta ahaṃ vippavasissāmi tvaṃ yāva mamāgamanā ime māṇave
sippaṃ vācehīti vatvā ekassa eḷakassa aṭṭhīni gahetvā dhovitvā
pasibbake katvā ekaṃ cullupaṭṭhākaṃ ādāya takkasilato nikkhamitvā
anupubbena taṃ gāmaṃ patvā kataraṃ mahādhammapālassa gehanti pucchitvā
gantvā dvāre aṭṭhāsi. Brāhmaṇassa dāsamanussesu yo yo
paṭhamaṃ addasa so so ācariyassa hatthato chattaṃ gaṇhi upāhanaṃ
gaṇhi upaṭṭhākassapi hatthato pasibbakaṃ gaṇhi puttassa te
dhammapālakumārassa ācariyo dvāre ṭhitoti kumārassa pitu ārocethāti
vutte te sādhūti vatvā ārocayiṃsu. So vegena dvāramūlaṃ
gantvā ito ethāti taṃ gharaṃ ānetvā pallaṅke nisīdāpetvā
sabbaṃ pādadhovanādikiccaṃ akāsi. Ācariyo bhuttabhojano sukhakathāya
nisinnakāle brāhmaṇa putto te dhammapālakumāro paññavā tiṇṇaṃ
vedānaṃ aṭṭhārasannañca sippānaṃ nipphattiṃ patto apica kho

---------------------------------------------------------------------------------------------
page489.
Panekena aphāsukena jīvitakkhayaṃ patto sabbe saṅkhārā aniccā mā
socitthāti āha. Brāhmaṇo pāṇiṃ paharitvā mahāhasitaṃ hasi.
Kinnu kho brāhmaṇa hasīti ca vutte mayhaṃ putto na marati
añño koci mato bhavissatīti āha. Brāhmaṇa puttasseva te
aṭṭhīni disvā saddahāti aṭṭhīni nīharitvā imāni te puttassa
aṭṭhīnīti āha. Etāni eḷakassa vā sunakhassa vā bhavissanti mayhaṃ
pana putto na marati amhākaṃ hi kule yāva sattamā kulaparivaṭṭā
taruṇakāle matapubbo nāma natthi tvaṃ musā bhaṇasīti. Tasmiṃ
khaṇe sabbepi pāṇiṃ paharitvā mahāhasitaṃ hasiṃsu. Ācariyo taṃ
acchariyaṃ disvā somanassappatto hutvā brāhmaṇa tumhākaṃ
kulappaveṇiyaṃ daharānaṃ amaraṇena na sakkā ahetukena bhavituṃ kena
kāraṇena daharā na miyyantīti pucchanto paṭhamaṃ gāthamāha
                kinte vataṃ kiṃ pana brahmacariyaṃ
                kissa suciṇṇassa ayaṃ vipāko
                akkhāhi me brāhmaṇa etamatthaṃ
                kasmā nu tumhaṃ daharā na miyyareti.
     Tattha vatanti vattasamādānaṃ. Brahmacariyanti seṭṭhacariyaṃ.
Kissa suciṇṇassāti tumhākaṃ kule daharānaṃ amaraṇaṃ nāma katarasucaritassa
vipākoti.
     Taṃ sutvā brāhmaṇo yesaṃ guṇānaṃ ānubhāvena tasmiṃ kule
daharā na miyyanti te vaṇṇayanto

---------------------------------------------------------------------------------------------
page490.
                Dhammaṃ carāma na musā bhaṇāma
                pāpāni kammāni parivajjayāma
                anariyaṃ parivajjema sabbaṃ
                tasmā hi amhaṃ daharā na miyyare.
                Suṇoma dhammaṃ asataṃ satañca
                na cāpi dhammaṃ asataṃ rocayāma
                hitvā asante na jahāma sante
                tasmā hi amhaṃ daharā na miyyare.
                Pubbe padhānā sumanā bhavāma
                dadaṃpi ve attamanā bhavāma
                datvāpi ve nānutappāma pacchā
                tasmā hi amhaṃ daharā na miyyare.
                Samaṇe mayaṃ brāhmaṇe addhike ca
                vaṇibbake yācanake dalidde
                annena pānena abhitappayāma
                tasmā hi amhaṃ daharā na miyyare.
                Mayañca bhariyaṃ nātikkamāma
                amhe ca bhariyā nātikkamanti
                aññatra tāhi brahmacariyaṃ carāma
                tasmā hi amhaṃ daharā na miyyare.

---------------------------------------------------------------------------------------------
page491.
                Pāṇātipātā viramāma sabbe
                loke adinnaṃ parivajjayāma
                amajjapāṇepi musā bhaṇāma
                tasmā hi amhaṃ daharā na miyyare.
                Etāsu ve jāyare suttamāsu
                medhāvino honti bahuttapaññā
                bahussutā vedagunā ca honti
                tasmā hi amhaṃ daharā na miyyare.
                Mātā pitā bhaginī bhātaro ca
                puttā ca dārā ca mayañca sabbe
                dhammaṃ carāma paralokahetu
                tasmā hi amhaṃ daharā na miyyare.
                Dāsā ca dāsī anujīvino ca
                paricārikā kammakarā ca sabbe
                dhammaṃ caranti paralokahetu
                tasmā hi amhaṃ daharā na miyyareti
imā gāthā āha.
     Tattha dhammañcarāmāti dasakusalakammapathadhammaṃ carāma. Attano
jīvitahetu antamaso kunthakipillikampi jīvitā na voropema parabhaṇḍañca
lobhacittena na olokemāti sabbaṃ vitthāretabbaṃ. Musāvādo
cettha musāvādissa akaraṇaṃ pāpaṃ nāma natthīti ussannavasena pana

---------------------------------------------------------------------------------------------
page492.
Vutto. Te kira hassādhippāyenapi musā na bhaṇanti. Pāpānīti
sabbānipi nirayagāmini lāmakakammāni. Anariyanti ariyavirahitaṃ sabbaṃ
asundaraṃ aparisuddhaṃ kammaṃ parivajjayāma. Tasmā hi amhanti ettha
hikāro nipātamatto. Iminā kāraṇena amhākaṃ daharā na miyyanti
antarā ca akālamaraṇaṃ nāma no natthīti attho. Tasmā hi
amhantipi pāṭho. Suṇomāti mayaṃ kira yathā nāma sappurisānaṃ
kusaladīpanaṃpi asappurisānaṃ akusaladīpanaṃ dhammaṃ suṇoma. So pana
no sutamattakova hoti taṃ na rocayāma tehi pana no saddhiṃ
viggaho vā vivādo vā mā hotu dhammaṃ suṇoma sutvāpi
labhitvā sante vattāma ekampi khaṇaṃ na jahāma asante
pāpamitte pahāya kalyāṇamittasevinova homāti. Samaṇe mayaṃ
brāhmaṇeti brāhmaṇa mayaṃ samitapāpabāhitapāpe paccekabuddhasamaṇa-
brāhmaṇepi avasesadhammikasamaṇabrāhmaṇepi addhikādayo sesajanepi
annena pānena abhitappemāti attho. Pāliyaṃ pana ayaṃ gāthā
pubbeva dānāti gāthāya pacchato āgacchati. Nātikkamāmāti attano
bhariyaṃ atikkamitvā bahi aññamicchācāraṃ na karoma. Aññatra
tāhīti attano bhariyaṃ ṭhapetvā sesaitthīsu brahmacariyañca carāma.
Amhākaṃ bhariyāpi sesapurisesu evameva pavattanti. Jāyareti
jāyanti. Suttamāsūti susīlāsu uttamitthīsu. Idaṃ vuttaṃ hoti
ye etāsu sampannasīlāsu puttamitthīsu amhākaṃ puttā jāyanti
te medhāvinoti evaṃpakārā honti kuto tesaṃ antarā maraṇaṃ

---------------------------------------------------------------------------------------------
page493.
Tasmāpi amhākaṃ kule daharā na miyyantīti. Dhammañcarāmāti
paralokatthāya tividhaṃ sucaritadhammaṃ carāma. Dāsīti dāsiyo.
     Avasāne
                dhammo have rakkhati dhammacāriṃ
                dhammo suciṇṇo sukhamāvahāti
                esānisaṃso dhamme suciṇṇe
                na duggatiṃ gacchati dhammacārī.
                Dhammo have rakkhati dhammacāriṃ
                chattaṃ mahantaṃ viya vassakāle
                dhammena gutto mama dhammapālo
                aññassa aṭṭhīni sukhī kumāroti
imāhi dvīhi gāthāhi dhammacārīnaṃ guṇaṃ kathesi.
     Tattha rakkhatīti dhammo nāmesa rakkhito attano rakkhitaṃ paṭirakkhati.
Sukhamāvahātīti devamanussesu sukhañceva nibbānasukhañca āvahāti.
Na duggatinti nirayādibhedaṃ duggatiṃ na gacchati. Evaṃ brāhmaṇa
mayaṃ dhammaṃ rakkhāma dhammopi amhe rakkhatīti dasseti. Dhammena
guttoti mahāchattasadisena attanā gopitadhammena gutto. Aññassa
aṭṭhīnīti tayā ānītāni pana aṭṭhīni aññassa eḷakassa vā sunakhassa
vā aṭṭhīni bhavissanti chaḍḍehi tāni mama putto sukhī kumāroti.
     Taṃ sutvā ācariyo āha mayhaṃ āgamanaṃ suāgamanaṃ saphalaṃ
no nipphalanti sañjātasomanasso dhammapālassa pitaraṃ khamāpetvā

---------------------------------------------------------------------------------------------
page494.
Mayā āgacchantena tumhākaṃ vīmaṃsanatthāya imāni eḷakaṭṭhīni ābhatāni
putto te arogoyeva tumhākaṃ rakkhitadhamme mayhaṃpi dethāti paṇṇe
likhitvā katipāhaṃ tattha vasitvā takkasilaṃ gantvā dhammapālassa
sabbasippāni sikkhāpetvā mahantena parivārena pesesi.
     Satthā suddhodanamahārājassa imaṃ dhammadesanaṃ āharitvā saccāni
pakāsetvā jātakaṃ samodhānesi. Saccapariyosāne rājā anāgāmiphale
patiṭṭhahi. Tadā mātāpitaro mahārājakulāni ahesuṃ ācariyo
sārīputto parisā buddhaparisā ahesuṃ dhammapālakumāro pana
ahamevāti.
                  Mahādhammapālajātakaṃ navamaṃ.
                       Kukkuṭajātakaṃ
     nāsmase katapāpamhīti idaṃ satthā veḷuvane viharanto vadhāya
parisakkanaṃ ārabbha kathesi.
     Dhammasabhāyamhi bhikkhū devadattassa aguṇakathaṃ samuṭṭhāpesuṃ āvuso
devadatto dhanuggahādipayojanena dasabalassa vadhatthameva upāyaṃ karotīti.
Satthā āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte na bhikkhave idāneva pubbepesa
mayhaṃ vadhāya parisakkatiyevāti vatvā atītaṃ āhari
     atīte kosambiyaṃ kosambiko nāma rājā rajjaṃ kāresi.
Tadā bodhisatto ekasmiṃ veḷuvane kukkuṭayoniyaṃ nibbattitvā

---------------------------------------------------------------------------------------------
page495.
Anekasatakukkuṭaparivāro araññe vasati. Tassāvidūre eko seno
vasati. So upāyena ekekaṃ kukkuṭaṃ gahetvā khādanto ṭhapetvā
bodhisattaṃ sese khādi. Bodhisatto ekakova ahosi. So
appamatto  velāya gocaraṃ gahetvā veḷuggahanaṃ pavisitvā vasati.
So seno taṃ gaṇhituṃ asakkonto ekena naṃ upāyena upalāpetvā
gaṇhissāmīti cintetvā tassāvidūre sākhāya nilīyitvā
samma kukkuṭarāja tvaṃ mayhaṃ kasmā bhāyasi ahaṃ tayā saddhiṃ
vissāsaṃ kātukāmo asuko nāma padeso sampannagocaro tattha
ubhopi gocaraṃ gahetvā aññamaññaṃ piyasaṃvāsaṃ vasissāmāti āha.
Atha naṃ bodhisatto āha samma mayhaṃ tayā saddhiṃ vissāso nāma
natthi gaccha tvanti. Samma tvaṃ mayhaṃ pubbe katapāpatāya na
saddahasi ito paṭṭhāya evarūpaṃ na karissāmīti. Na ca mayhaṃ tādisena
sahāyena attho gaccheva tvanti. Iti naṃ yāvatatiyaṃ paṭikkhipitvā
ettakehi aṅgehi samannāgatena puggalena saddhiṃ vissāso nāma
kātuṃ na vaṭṭatīti vanaghaṭaṃ unnādento devatāsu sādhukāraṃ dadamānāsu
dhammakathaṃ samuṭaṭhapento imā gāthāyo ajjhabhāsi
        nāsmase katapāpamhi       nāsmase alikavādine
        nāsmase attatthapaññamhi    atisantepi nāsmase.
        Bhavanti heke purisā       gopipāsakajātikā
        ghasanti maññe mittāni      vācāya na ca kammunā.

---------------------------------------------------------------------------------------------
page496.
        Sukkhañjalipaggahītā         vācāya paliguṇṭhitā
        manussapheggū nāside       yasmiṃ natthi kataññutā.
        Na hi aññaññacittānaṃ       itthīnaṃ purisāna vā
        nānā vikatvā saṃsaggaṃ      tādisaṃpi hi nāsmase.
        Anariyakammaṃ okkantaṃ       aṭhitaṃ sabbaghātinaṃ
        nisitaṃva paṭicchannaṃ          tādisaṃpi hi nāsmase.
        Mittarūpe idhekacce       sākhalyena acetasā
        vividhehi upāyehi         tādisaṃpi hi nāsmase.
        Āmisaṃ vā dhanaṃ vāpi       yattha passati tādiso
        dubbhiṃ karoti dummedho      tañca hitvāna gacchatīti.
     Tattha nāsmaseti nassase. Ayameva vā pāṭho. Na vissaseti
vuttaṃ hoti. Katapāpamhīti paṭhamaṃ katapāpe puggale. Alikavādineti
musāvādimhipi na vissase. Tassa hi akattabbaṃ nāma pāpaṃ
natthi. Nāsmase attatthapaññamhīti attano atthāyaeva
yassa paññā snehavasena na bhajati dhanatthikova bhajati tasmiṃ attattha-
paññepi na vissase. Atisanteti anto upasame avijjamāneyeva
ca bahi upasamadassanena atisante viya paṭicchannakammantepi
bilapaṭicchannaāsīvisasadise kuhakapuggale. Gopipāsakajātikāti gunnaṃ
pipāsakajātikā viya pipāsitagosadisāti vuttaṃ hoti. Yathā
pipāsitagāvo titthaṃ otaritvā mukhapūraṃ udakaṃ pivanti na pana udakassa
kattabbayuttakaṃ karonti evameva ekacce idañcidañca karissāmāti

---------------------------------------------------------------------------------------------
page497.
Madhuravacanena mittāni ghasanti piyavacanānucchavikaṃ pana na karonti
tādisesu vissāso mahato anatthāya hotīti dīpeti.
Sukhañjalipaggahītāti paggahītarittatucchaañjalino. Vācāya paliguṇṭhitāti
idaṃ dassāma karissāmāti vacanena paṭicchāditā. Manussapheggūti
evarūpā asārakā manussā manussapheggū nāma . Nāsideti nāside
evarūpe na upagaccheyya. Yasmiṃ natthīti yasmiṃ ca puggale
kataññutā natthi taṃpi nāsideti attho. Aññaññacittānanti
aññaññena cittena samannāgatānaṃ lahucittānanti attho.
Evarūpānaṃ itthīnaṃ purisānaṃ vā na vissaseti dīpeti. Nānā vikatvā
saṃsagganti yopi na sakkā anupagantvā etassa anantarāyaṃ kātunti
antarāyakaraṇatthaṃ nānākaraṇehi saṃsaggaṃ āvīkatvā daḷhaṃ karitvā
pacchā antarāyaṃ karoti tādisaṃpi puggalaṃ nāsmase na vissāseyyāti
dasseti. Anariyakammaṃ okkantanti anariyānaṃ dussīlānaṃ
kammaṃ otaritvā ṭhitaṃ. Aṭhitanti athiraṃ appatiṭṭhitavacanaṃ.
Sabbaghātinanti okāsaṃ labhitvā sabbesaṃ upaghātakaraṃ. Nisitaṃva
paṭicchannanti kosiyā vā pilotikāya vā paṭicchannaṃ nisitaṃ khaggamiva.
Tādisaṃpīti evarūpaṃpi amittaṃ mittapaṭirūpakaṃ na vissāseyya. Sākhalyenāti
maṭṭhavacanena. Acetasāti acittakena. Vacanameva hi nesaṃ
maṭṭhaṃ cittaṃ pana thaddhaṃ pharusaṃ. Vividhehi upāyehi otārāpekkhā
upagacchanti. Tādisaṃpīti yo etehi amittehi mittapaṭirūpakehi

---------------------------------------------------------------------------------------------
page498.
Sadiso hoti taṃpi na vissāseyyāti attho. Āmisanti khādanīya-
bhojanīyaṃ. Dhananti mañcapaṭipādakaṃ ādiṃ katvā avasesaṃ. Yattha
passatīti sahāyagehe yasmiṃ ṭhāne passati. Dubbhiṃ karotīti
dubbhicittaṃ uppādeti taṃ dhanaṃ harati. Tañca hitvānāti tañca
sahāyakaṃpi hitvā gacchati. Iti imā satta gāthā kukkuṭarājā
kathesi.
        Mittarūpena bahavo      channā sevanti sattavo
        jahe kāpurise hete   kukkuṭo viya senakaṃ.
        Yo ca uppatitaṃ atthaṃ    na khippamanubujjhati
        amittavasamanveti       pacchā ca manutappati.
        Yo ca uppatitaṃ atthaṃ    khippameva nibodhati
        muccate sattusambādhā   kukkuṭo viya senakā.
                Taṃ tādisaṃ kūṭamivoḍḍitaṃ vane
                adhammikaṃ niccavidhaṃsakārinaṃ
                ārā vivajjeyya naro vicakkhaṇo
                senaṃ yathā kukkuṭo vaṃsakānaneti
iti imā catasso dhammarājena bhāsitā abhisambuddhagāthā.
     Tattha jahe kāpurise heteti bhikkhave ete kāpurise paṇḍito
jaheyya. Hakāro panettha nipātamattaṃ. Pacchā ca manutappatīti
pacchā ca anutappati. Kūṭamivoḍḍitanti vane migānaṃ bandhanatthāya
kūṭapāsaṃ viya oḍḍitaṃ. Niccavidhaṃsakārinanti niccaṃ viddhaṃsanakārakaṃ.

---------------------------------------------------------------------------------------------
page499.
Vaṃsakānaneti vaṃsavane. Yathā vaṃsavane kukkuṭo senaṃ vivajjeti
evaṃ vicakkhaṇo viddhaṃsakare pāpamitte vivajjeyya.
     So hi gāthā vatvā senaṃ āmantetvā sace imasmiṃ ṭhāne
vasissasi jānissāmi te kattabbanti tajjesi. Senopi tato
palāyitvā aññattha gato.
     Satthā imaṃ dhammadesanaṃ āharitvā evaṃ bhikkhave devadatto
pubbepi mayhaṃ vadhāya parisakkatīti vatvā jātakaṃ samodhānesi tadā
seno devadatto ahosi kukkuṭo pana ahamevāti.
                  Kukkuṭajātakaṃ dasamaṃ.
                  Maṭṭhakuṇḍalijātakaṃ
     alaṅkato maṭṭhakuṇḍalīti idaṃ satthā jetavane viharanto ekaṃ
mataputtaṃ kuṭumbikaṃ ārabbha kathesi.
     Sāvatthiyaṃ kirekassa buddhupaṭṭhākassa kuṭumbikassa piyaputtako
kālamakāsi. So puttasokasamappito na nahāyati na bhuñjati na
kammante vicāreti na buddhupaṭṭhānaṃ gacchati kevalaṃ piyaputtaka
maṃ ohāya paṭhamataraṃ gatosīti ādīni vatvā vilapati. Satthā
paccūsasamaye lokaṃ olokento tassa sotāpattiphalūpanissayaṃ disvā
punadivase bhikkhusaṅghaparivuto sāvatthiyaṃ piṇḍāya caritvā katabhattakicco
bhikkhū uyyojetvā ānandattherena pacchāsamaṇena tassa gehadvāraṃ
agamāsi. Satthu āgatabhāvaṃ kuṭumbikassa ārocesuṃ. Athassa

---------------------------------------------------------------------------------------------
page500.
Gehajano āsanāni paññapetvā satthāraṃ nisīdāpetvā kuṭumbikaṃ
pariggahetvā satthu santikaṃ ānesi. Taṃ vanditvā ekamantaṃ
nisinnaṃ satthā karuṇāsītalena vacanena āmantetvā kiṃ upāsaka
puttakaṃ anusocasīti pucchitvā āma bhanteti vutte upāsaka
porāṇakapaṇḍitā putte kālakate sokasamappitā vicarantāpi paṇḍitānaṃ
kathaṃ sutvā alabhanīyaṭṭhānanti tattato ñatvā appamattakaṃpi sokaṃ
na kariṃsūti vatvā tena yācito atītaṃ āhari
     atīte bārāṇasiyaṃ brahmadatte rajjaṃ kārente ekassa
mahāvibhavassa brāhmaṇassa putto pañcadasasoḷasavassakāle ekena
byādhinā phuṭṭho kālaṃ katvā devaloke nibbatti. Brāhmaṇo
tassa kālakiriyato paṭṭhāya susānaṃ gantvā chārikapuñjaṃ āvijjhanto
paridevanto sabbakammante pacchinditvā sokasamappito vicarati.
Devaputto anuvicaranto taṃ disvā ekaṃ upamaṃ katvā sokaṃ
harissāmīti tassa susānaṃ gantvā paridevanakāle tasseva puttavaṇṇī
hutvā sabbābharaṇapaṭimaṇḍito ekasmiṃ padese ṭhatvā ubho hatthe
sīse ṭhapetvā mahāsaddena paridevi. Brāhmaṇo saddaṃ sutvā
taṃ oloketvā puttapemaṃ paṭilabhitvā tassa santike ṭhatvā tāta
māṇava imasmiṃ susānamajjhe kasmā paridevasīti pucchanto paṭhamaṃ
gāthamāha
                    alaṅkato maṭṭhakuṇḍalī
                   māladhārī haricandanussado
				   
				   Page 501-541.

page501.
                Bāhā paggayha kandasi
                vanamajjhe kiṃ dukkhito tuvanti.
     Tattha alaṅkatoti nānābharaṇavibhūsito. Maṭṭhakuṇḍalīti
karaṇapariniṭṭhitehi maṭṭhehi kuṇḍalehi samannāgato. Māladhārīti vicitra-
kusumamāladharo. Haricandanussadoti suvaṇṇavaṇṇena candanena anulitto.
Vanamajjheti susānamajjhe. Kiṃ dukkhito tuvanti kiṃkāraṇā dukkhito
tvaṃ ācikkha ahante yaṃ icchasi taṃ dassāmīti āha.
     Athassa kathento māṇavo dutiyaṃ gāthamāha
                suvaṇṇamayo pabhassaro
                uppanno rathapañjaro mama
                tassa cakkayugaṃ na vindāmi
                tena dukkhena jahessāmi jīvitanti.
     Brāhmaṇo sampaṭicchanto tatiyaṃ gāthamāha
                sovaṇṇamayaṃ maṇimayaṃ
                lohamayaṃ atha rūpiyamayaṃ
                atha pāvada rathaṃ kārayāmi te
                cakkayugaṃ paṭipādayāmīti.
     Tattha pāvadāti yādisena te attho yādisaṃ rocasi tādisaṃ
vada ahaṃ te rathaṃ kārayāmi. Paṭipādayāmīti pañjarānurūpaṃ
cakkayugaṃ taṃ adhigacchāpemi.

---------------------------------------------------------------------------------------------
page502.
     Taṃ sutvā māṇavena kathitāya gāthāya satthā abhisambuddho
hutvā kathesi
                candimasuriyā ubhayattha bhātaro
                vehāya saṅgamā
                sovaṇṇamayo ratho mama
                tena cakkayugena sobhatīti.
     Sesaṃ brāhmaṇo tadanantaraṃ āha
                bālo kho tvaṃsi māṇava
                yo tvaṃ patthayasi apatthayaṃ
                maññāmi tuvaṃ marissasi
                na tvaṃ lacchasi candimasuriyeti.
     Brāhmaṇena vuttagāthāyaṃ tattha apatthayanti apatthetabbaṃ.
     Tato māṇavo āha
        gamanāgamanaṃ padissati     vaṇṇadhātu ubhayettha vīthiyo
        peto pana neva dissati  ko nu kho kandataṃ bālyataroti.
     Māṇavena vuttagāthāya tattha gamanāgamananti uggamanañca
aṭṭhaṅgamanañca. Vaṇṇoyeva vaṇṇadhātu ubhayettha vīthiyoti ettha
ākāse ayaṃ candassa vīthi ayaṃ suriyassāti evaṃ ubhayagamanā-
gamanabhūmiyopi paññāyanti. Peto panāti paralokagatasatto pana
na dissateva. Ko nu khoti evaṃ sante amhākaṃ dvinnaṃ
kandantānaṃ ko nu kho bālyataroti.

---------------------------------------------------------------------------------------------
page503.
     Evaṃ māṇave kathente brāhmaṇo sallakkhetvā gāthamāha
                saccaṃ kho vadasi māṇava
                ahameva kandataṃ bālyataro
                candaṃ viya dārako rudaṃ
                petaṃ kālakatābhipatthayeti.
     Tattha candaṃ viya dārakoti yathā daharo gāmadārako candaṃ
me dethāti candassatthāya rodeyya evaṃ ahaṃpi petaṃ kālakataṃ
abhipatthemīti.
     Iti brāhmaṇo māṇavassa kathāya nissoko hutvā tassa
thutiṃ karonto sesagāthā abhāsi
        ādittaṃ vata maṃ santaṃ     ghatasittaṃva pāvakaṃ
        vārinā viya osiñci     sabbaṃ nibbāpaye daraṃ.
        Abbūḷhaṃ vata me sallaṃ    yamāsi hadayanissitaṃ
        yo me sokaparetassa    puttasokaṃ apānudi.
        Sohaṃ abbūḷhasallosmi    vītasoko anāvilo
        na socāmi na rodāmi    tava sutvāna māṇavāti.
     Atha naṃ māṇavo brāhmaṇa yassatthāya tvaṃ rodasi
ahante putto ahaṃ devaloke nibbatto ito paṭṭhāya mā maṃ
anusoci dānaṃ dehi sīlaṃ rakkhāhi uposathakammaṃ karohīti ovaditvā
sakaṭṭhānameva gato. Brāhmaṇopi tassovāde ṭhatvā dānādīni
puññāni katvā kālaṃ katvā devaloke nibbatti.

---------------------------------------------------------------------------------------------
page504.
     Satthā imaṃ dhammadesanaṃ āharitvā saccāni pakāsetvā jātakaṃ
samodhānesi. Saccapariyosāne kuṭumbiko sotāpattiphale patiṭṭhahi.
Tadā dhammadesakadevaputto ahameva ahosīti.
                 Maṭṭhakuṇḍalijātakaṃ ekādasamaṃ.
                     Bilārakosiyajātakaṃ
     apacantāpīti idaṃ satthā jetavane viharanto ekaṃ dānavittaṃ
bhikkhuṃ ārabbha kathesi.
     So kira bhagavato dhammadesanaṃ sutvā sāsane pabbajitvā
pabbajitakālato paṭṭhāya dānavitto ahosi dānajjhāsayo patta-
pariyāpannaṃ piṇḍapātaṃ aññassa adatvā na bhuñjati antamaso
pānīyaṃpi labhitvā aññassa adatvā na pivi evaṃ dānābhirato
ahosi. Athassa dhammasabhāyaṃ bhikkhū guṇakathaṃ kathesuṃ. Satthā
āgantvā kāya nuttha bhikkhave etarahi kathāya sannisinnāti
pucchitvā imāya nāmāti vutte taṃ bhikkhuṃ pakkosāpetvā saccaṃ
kira bhikkhu dānavitto dānajjhāsayoti pucchitvā saccaṃ bhanteti
vutte bhikkhave ayaṃ pubbe asaddho ahosi appasanno kusatiṇena
telabinduṃpi uddharitvā kassaci na adāsi atha naṃ ahaṃ dametvā
nibbisevanaṃ katvā dānaphale patiṭṭhāpesiṃ tameva dānavattaṃ bhavantarepi
na vijahatīti vatvā bhikkhūhi yācito atītaṃ āhari
     atīte bārāṇasiyaṃ brahmadatte rajjaṃ kārente bodhisatto

---------------------------------------------------------------------------------------------
page505.
Seṭṭhikule nibbattetvā vayappatto kuṭumbaṃ saṇṭhapetvā pitu
accayena seṭṭhiṭṭhānaṃ patvā ekadivasaṃ dhanavilokanaṃ katvā dhanaṃ
paññāyati etassa uppādakā na paññāyati imaṃ dhanaṃ vissajjetvā
mayā dānaṃ dātuṃ vaṭṭatīti dānasālaṃ kāretvā yāvajīvaṃ
mahādānaṃ pavattetvā āyuhapariyosāne idaṃ dānavattaṃ mā
upacchindīti puttassa ovādaṃ datvā tāvatiṃsabhavane sakko hutvā
nibbatti. Puttopissa tatheva dānaṃ datvā puttaṃ ovaditvā
āyuhapariyosāne cando devaputto hutvā nibbatti. Tassa putto
suriyo hutvā nibbatti. Tassa putto mātalisaṅgāhako hutvā
nibbatti. Tassa putto pañcasikho gandhabbadevaputto hutvā
nibbatti. Chaṭṭho pana asaddho ahosi thaddhacitto nisneho maccharī.
So dānasālaṃ viddhaṃsetvā jhāpetvā yācake pothetvā nīharāpesi
kassaci tiṇena uddharitvā telabinduṃpi na deti. Tadā sakko
devarājā attano pubbakammaṃ oloketvā pavattati nu kho me
dānavaṃso udāhu noti upadhārento putto me dānaṃ pavattetvā
cando hutvā nibbatti tassa putto suriyo hutvā tassa putto
mātali hutvā tassa putto pañcasikho hutvā nibbatti chaṭṭho
pana taṃ vaṃsaṃ upacchindīti passi. Athassa etadahosi imaṃ pāpadhammaṃ
dametvā dānaphalaṃ jānāpetvā āgamissāmīti so candimasuriyamātali-
pañcasikhe pakkosāpetvā samma amhākaṃ vaṃse chaṭṭho kulavaṃsaṃ
samucchinditvā dānasālaṃ jhāpetvā yācake nīharāpesi na kassaci

---------------------------------------------------------------------------------------------
page506.
Kiñci deti etha naṃ mayaṃ gantvā damessāmāti tehi saddhiṃ
bārāṇasiṃ agamāsi. Tasmiṃ khaṇe seṭṭhī rājupaṭṭhānaṃ katvā
āgantvā sattame dvārakoṭṭhake antaravīthiṃ olokento caṅkamati.
Sakko tumhe mama paviṭṭhakāle pacchato paṭipāṭiyā āgacchathāti
vatvā gantvā seṭṭhissa santike ṭhatvā bho mahāseṭṭhi bhojanaṃ
me dehīti āha. Brāhmaṇa natthi tava idha bhattaṃ aññattha
gacchāhīti. Bho mahāseṭṭhi brāhmaṇehi bhatte yācite adātuṃ na
labbhatīti. Brāhmaṇa mama gehe pakkaṃpi pacitabbaṃpi bhattaṃ natthi
aññattha gacchāhīti. Mahāseṭṭhi ekaṃ te silokaṃ kathessāmi
taṃ suṇāhīti. Natthi mayhaṃ tava silokenattho gaccha mā idha
tiṭṭhāti. Sakko tassa kathaṃ asuṇanto viya dve gāthā abhāsi
       apacantāpi nicchanti     santo laddhāna bhojanaṃ
       kimeva tvaṃ pacamāno    yaṃ na dajjā na taṃ samaṃ.
       Maccherā ca pamādā ca  evaṃ dānaṃ na diyyati
       puññaṃ ākaṅkhamānena    deyyaṃ hoti vijānatāti.
     Tāsaṃ attho bho mahāseṭṭhi apacantāpi santo sappurisā
bhikkhācariyāya laddhaṃpi bhojanaṃ dātuṃ icchanti na ekikā paribhuñjanti.
Kimeva tvanti tvaṃ hi pacamāno yaṃ na dadeyyāsi. Na taṃ samanti
taṃ tava anurūpaṃ anucchavikaṃ na hoti. Dānañhi maccherena ca pamādena
cāti dvīhi dosehi na diyyati puññaṃ pana ākaṅkhamānena vijānatā
paṇḍitamanussena tava sadisena dātabbameva hotīti.

---------------------------------------------------------------------------------------------
page507.
     So tassa vacanaṃ sutvā tenahi gehaṃ pavisitvā nisīda thokaṃ
lacchasīti āha. Sakko pavisitvā te siloke sajjhāyanto nisīdi.
Atha naṃ cando āgantvā bhattaṃ yāci. Natthi te bhattaṃ gacchāti ca
vutte mahāseṭṭhi anto eko brāhmaṇo nisinno brāhmaṇa-
vācakaṃ maññe bhavissati ahaṃpi pavisissāmīti vatvā natthi
brāhmaṇavācakaṃ nikkhamāti vuccamānopi mahāseṭṭhi iṅgha tāva
silokaṃ suṇohīti dve gāthā abhāsi
      yasseva bhīto na dadāti    maccharī tadeva adadato bhayaṃ
      jighacchā ca pipāsā ca     yassa bhāyati maccharī
      tameva bālaṃ phusati        asmiṃ loke paramhi ca.
      Tasmā vineyya maccheraṃ    dajjā dānaṃ malābhibhū
      puññāni paralokasmiṃ       patiṭṭhā honti pāṇinanti.
     Tattha yassa bhāyatīti ahaṃ aññesaṃ datvā sayaṃ jighacchato ca
pipāsito ca bhavissāmīti yassā jighacchāya ca pipāsāya ca
bhāyati. Tamevāti taññeva jighacchāpipāsasaṅkhātaṃ bhayaṃ etaṃ bālaṃ
nibbattaṭṭhāne idha loke ca paraloke ca phusati pīḷeti accantaṃ
daliddiyaṃ pāpuṇāti. Malābhibhūti macchariyamalaṃ abhibhavanto.
     Tassāpi vacanaṃ sutvā tenahi pavisa thokaṃ labhissasīti
āha. So pavisitvā sakkassa santike nisīdi. Tato thokaṃ
vītināmetvā suriyo āgantvā bhattaṃ yācanto dve gāthā abhāsi

---------------------------------------------------------------------------------------------
page508.
       Duddadaṃ dadamānānaṃ       dukkaraṃ kammakubbataṃ
       asanto nānukubbanti     sataṃ dhammo durannayo.
       Tasmā satañca asatañca    nānā hoti ito gati
       asanto nirayaṃ yanti      santo saggaparāyanāti.
     Tattha duddadanti dānaṃ nāma duddadaṃ maccheraṃ abhibhavitvā
dātabbato taṃ dadamānānaṃ. Dukkaranti tadeva dānakammaṃ dukkaraṃ
yuddhasadisaṃ. Asanto nānukubbantīti asappurisā dānaphalaṃ ajānantā
tesaṃ gatamaggaṃ nānugacchanti. Sataṃ dhammoti sappurisānaṃ bodhisattānaṃ
dhammo aññehi dūrāgamo. Asantoti macchariyavasena dānaṃ adatvā
asappurisā nirayaṃ yanti.
     Seṭṭhī gahetabbaggahaṇaṃ apassanto tenahi pavisitvā brāhmaṇānaṃ
santike nisīda thokaṃ lacchasīti āha. Tato thokaṃ vītināmetvā
mātali āgantvā bhattaṃ yācitvā natthīti vacanasamanantarakālameva
sattamaṃ gāthamāha
       appampeke pavecchanti      bahunā mekena dicchare
       appasmā dakkhiṇā dinnā     sahassena samaṃ mitāti.
     Tattha appampeke pavecchantīti mahāseṭṭhi ekacce paṇḍita-
purisā appampi deyyadhammaṃ pavecchanti dadantiyevāti attho.
Bahunāti bahunāpi deyyadhammena samannāgatā eke sattā na dicchare
na dadanti. Dakkhiṇāti kammañca phalañca saddahitvā dinnaṃ
dānaṃ. Sahasasena samaṃ mitāti evaṃ dinnā kaṭacchubhattamattāpi

---------------------------------------------------------------------------------------------
page509.
Dakkhiṇā sahassadānena saddhiṃ mitā mahāphalattā sahassadāna-
sadisaṃyeva hotīti.
     Taṃpi so tenahi pavisitvā nisīdāti āha. Tato thokaṃ
vītināmetvā pañcasikho āgantvā bhattaṃ yācitvā natthi gacchāti
vutte ahaṃ na gatapubbo imasmiṃ gehe brāhmaṇavācakaṃ bhavissati
maññeti tassa dhammakathaṃ ārabhanto aṭṭhamaṃ gāthamāha
                dhammañcare yopi samucchakaṃ care
                dārañca posaṃ dadaṃ appakasmiṃ
                satasahassānaṃ sahassayāginaṃ
                kallaṃpi nāgghanti tathāvidhassa teti.
     Tattha dhammanti tividhasucaritadhammaṃ. Samucchakanti gāme vā
āmakapakkabhikkhācariyaṃ araññe vā phalāphalaāharaṇasaṅkhātaṃ uñchaṃ
careyya sopi dhammameva care. Dārañca posanti attano ca
puttadāraṃ posentoyeva. Dadaṃ appakasminti parittepi deyyadhamme
dhammikasamaṇabrāhmaṇānaṃ dadanto dhammaṃ careti attho. Satasahassānaṃ
sahassayāginanti paraṃ pothetvā heṭhetvā satasahassena sahassayāgaṃ
yajantānaṃ sahassayāginaṃ issarānaṃ satasahassānaṃ. Kallaṃpi nāgghanti
tathāvidhassa teti te issarā satasahassasaṅkhātā sahassayāgīnaṃ yāgaṃ
tathāvidhassa dhammena samena deyyadhammaṃ uppādetvā dadantassa
duggatamanussassa soḷasiṃ kallaṃ na agghantīti.
     Atha seṭṭhī pañcasikhassa kathaṃ sutvā sallakkhesi. Atha naṃ

---------------------------------------------------------------------------------------------
page510.
Anagghakāraṇaṃ pucchanto navamaṃ gāthamāha
                kenesa yañño vipulo mahagghato
                samena dinnassa anagghameti
                kathaṃ sahassānaṃ sahassayāginaṃ
                kallaṃpi nāgghanti tathāvidhassa teti.
     Tattha yaññoti dānayāgo satasahassapariccāgavasena vipulo
vipulaphalattā ca mahagghato. Samena dinnassāti dhammena dinnassa
kena kāraṇena agghaṃ na upeti. Kathaṃ sahassānanti brāhmaṇa kathaṃ
sahassayāgīnaṃ purisānaṃ bahūnaṃ sahassānaṃ purisānaṃ satasahassasaṅkhātā
issarā tathāvidhassa deyyadhammena uppādetvā dāyakassa ekassa
duggatamanussassa dānaṃ kallaṃ nāgghantīti.
     Athassa kathento pañcasikho osānagāthamāha
                dadanti heke visame niviṭṭhā
                ghatvā vadhitvā atha socayitvā
                sā dakkhiṇā assumukhā sadaṇḍā
                samena dinnassa na agghameti
                evaṃ sahassānaṃ sahassayāginaṃ
                kallaṃpi nāgghanti tathāvidhassa teti.
     Tattha visameti visame kāyakammādimhi nivaṭṭhā. Ghatvāti
kilametvā. Vadhitvāti māretvā. Socayitvāti sasoke katvā.
     So pañcasikhassa dhammakathaṃ sutvā tenahi gaccha gehaṃ

---------------------------------------------------------------------------------------------
page511.
Pavisitvā nisīda thokaṃ lacchasīti āha. So gantvā tesaṃ santike
nisīdi. Tato bilārakosiyaseṭṭhī ekaṃ dāsiṃ āmantetvā etesaṃ
brāhmaṇānaṃ palāsavīhīnaṃ nāḷiṃ nāḷiṃ dehīti āha. Sā vīhināḷiṃ
gahetvā brāhmaṇe upasaṅkamitvā ime ādāya yatthakatthaci
pacāpetvā bhuñjathāti āha. Brāhmaṇā na amhākaṃ vīhinā
attho mayaṃ na vīhiṃ āmasāmāti. Ayya vīhiṃ kira na āmasantīti.
Tenahi tesaṃ taṇḍule dehīti. Sā tesaṃ taṇḍule ādāya
gantvā brāhmaṇā taṇḍule gaṇhathāti āha. Mayaṃ āmakaṃ
na paṭiggaṇhāmāti. Ayya āmakaṃ kira na gaṇhantīti.
Tenahi tesaṃ karoṭiyaṃ vaḍḍhetvā gobhattaṃ dehīti. Sā tesaṃ
karoṭiyaṃ vaḍḍhetvā mahāgoṇānaṃ pakkabhattaṃ āharitvā adāsi.
Pañcapi janā kabaḷe vaḍḍhetvā mukhe pakkhipitvā gale laggāpetvā
akkhīni parivattetvā vissaṭṭhasaññā matā viya nipajjiṃsu. Dāsī
te disvā matā bhavissantīti bhītā gantvā seṭṭhino ārocesi
ayya te brāhmaṇā gobhattaṃ gilituṃ asakkontā matāti. So
cintesi idāni ayaṃ pāpadhammo sukhumālānaṃ brāhmaṇānaṃ gobhattaṃ
dāpesi te taṃ gilituṃ asakkontā matāti maṃ garahissantīti.
Tato dāsiṃ āha khippaṃ gantvā etesu karoṭitesu bhattaṃ haritvā
nānaggarasasālibhattaṃ vaḍḍhetvā dehīti. Sā tathā akāsi.
Seṭṭhī antaravīthiṃ paṭipanne manusse pakkosāpetvā ahaṃ mama
bhuñjananiyāmena etesaṃ brāhmaṇānaṃ bhattaṃ dāpesiṃ ete lobhena

---------------------------------------------------------------------------------------------
page512.
Mahante piṇḍe katvā bhuñjamānā gale laggāpetvā matā mama
niddosabhāvaṃ jānathāti vatvā parisaṃ sannipātesi. Mahājane
sannipatite brāhmaṇā uṭṭhāya mahājanaṃ oloketvā passathimassa
seṭṭhissa musāvāditaṃ amhākaṃ attano bhuñjanabhattaṃ dāpesinti
vadati paṭhamaṃ amhākaṃ gobhattaṃ datvā amhesu matesu viya nipannesu
imaṃ bhattaṃ vaḍḍhāpetvā pesesīti vatvā attanā mukhehi gahitaṃ
bhattaṃ bhūmiyaṃ pātetvā dassesuṃ. Mahājano seṭṭhiṃ garahi andhabāla
attano kulavaṃsaṃ nāsesi dānasālaṃ jhāpesi yācake gīvāyaṃ gahetvā
nīharāpetvā idāni imesaṃ sukhumālabrāhmaṇānaṃ bhattaṃ dento
gobhattaṃ dāpesi paralokaṃ gacchanto tava gharavibhavaṃ gīvāyaṃ bandhitvā
gamissasi maññeti. Tasmiṃ khaṇe sakko mahājanaṃ pucchi jānātha
tumhe imasmiṃ gehe dhanaṃ kassa santakanti. Na jānāmāti.
Imasmiṃ nagare asukakāle bārāṇasīmahāseṭṭhī nāma dānasālaṃ kāretvā
mahādānaṃ pavattayīti sutapubbaṃ tumhehīti. Āma suṇāmāti.
Ahaṃ so seṭṭhī taṃ dānaṃ datvā sakko devarājā hutvā nibbatto
puttopi me taṃ vaṃsaṃ avināsetvā dānaṃ datvā cando devaputto
hutvā nibbatto tassa putto suriyo tassa putto mātali
tassa putto pañcasikho gandhabbadevaputto hutvā nibbatto tesu
ayaṃ cando ayaṃ suriyo ayaṃ mātalisaṅgāhako ayaṃ imassa
pāpadhammassa pitā pañcasikho gandhabbadevaputto evaṃ bahuguṇaṃ
dānaṃ nāma kattabbameva kusalaṃ paṇḍitehīti kathentā kathentā

---------------------------------------------------------------------------------------------
page513.
Mahājanassa kaṅkhacchedanatthaṃ ākāse uppatitvā mahantenānubhāvena
ākāse jalamānasarīrā aṭṭhaṃsu. Sakalanagaraṃ pajjalantaṃ viya
ahosi. Sakko mahājanaṃ āmantetvā mayaṃ attano dibbasampattiṃ
pahāya āgacchantā imaṃ kulapacchimaṃ kulavaṃsabhāraṃ pāpadhammaṃ
bilārakosiyaṃ nissāya āgatā ayaṃ pāpadhammo attano kulavaṃsaṃ
nāsetvā dānasālaṃ jhāpetvā yācake gīvāyaṃ gahetvā nīharitvā
amhākaṃ vaṃsaṃ samucchindi adānasīlo hutvā niraye nibbatteyyāti
imassa anukampāya āgatamhāti vatvā dānaguṇaṃ pakāsento
mahājanassa dhammaṃ desesi. Vilārakosiyopi sirasi añjaliṃ patiṭṭha-
petvā deva ahaṃ ito paṭṭhāya porāṇakulavaṃsaṃ anāsetvā
dānaṃ pavattessāmi ajja ādiṃ katvā antamasopi udakadantapoṇaṃ
upādāya attanā laddhāhāraṃ parassa adatvā na khādissāmīti
sakkassa paṭiññaṃ adāsi. Sakko taṃ dametvā nibbisevanaṃ
katvā pañcasu sīlesu patiṭṭhāpetvā cattāro devaputte ādāya
sakaṭṭhānameva gato. Sopi seṭṭhī yāvajīvaṃ ṭhatvā tāvatiṃsabhavane
nibbatti.
     Satthā imaṃ dhammadesanaṃ āharitvā evaṃ bhikkhave ayaṃ bhikkhu
pubbe asaddho ahosi kassaci kiñci adatvā ahaṃ pana naṃ
dametvā dānaphalaṃ jānāpesiṃ tameva dānacittaṃ bhavantaragataṃpi na
jahatīti vatvā jātakaṃ samodhānesi tadā seṭṭhī ayaṃ dānapatiko

---------------------------------------------------------------------------------------------
page514.
Bhikkhu ahosi cando sārīputto suriyo moggallāno mātali
kassapo pañcasikho ānando sakko pana ahamevāti.
                 Bilārakosiyajātakaṃ dvādasamaṃ.
                      Cakkavākajātakaṃ
     vaṇṇavā abhirūposīti idaṃ satthā jetavane viharanto ekaṃ
lolabhikkhuṃ ārabbha kathesi.
     So kira cīvarādīhi atitto kahaṃ saṅghabhattaṃ kahaṃ nimantananti
ādiṃ pariyesanto vicarati āmisakathāyameva abhiramati. Athaññe
pesalā bhikkhū tassānuggahena satthāraṃ ārocesuṃ. Satthā
taṃ pakkosāpetvā saccaṃ kira tvaṃ bhikkhu loloti pucchitvā
saccaṃ bhanteti vutte bhikkhu kasmā evarūpe niyyānikasāsane
pabbajitvā lolo ahosi lolabhāvo ca nāma mahāpāpako
pubbepi tvaṃ lolabhāvaṃ nissāya bārāṇasiyaṃ hatthikuṇapādīhi atitto
mahāaraññaṃ paviṭṭhoti vatvā atītaṃ āhari
     atīte bārāṇasiyaṃ brahmadatte rajjaṃ kārente eko lolakāko
bārāṇasiyaṃ hatthikuṇapādīhi atitto araññaṃ  nu kho kīdisanti
araññaṃ gantvā tattha phalāphalehi asantuṭṭho gaṅgātīraṃ gantvā
vicaranto jāyapatike dve cakkavāke disvā ime sakuṇā ativiya
sobhanti ime imasmiṃ gaṅgātīre bahumacchamaṃsaṃ khādanti maññe
ime paṭipucchitvā mayāpi imesaṃ gocaraṃ khāditvā vaṇṇavantena

---------------------------------------------------------------------------------------------
page515.
Bhavituṃ vaṭṭatīti tesaṃ avidūre nisīditvā cakkavākaṃ pucchanto dve
gāthā abhāsi
        vaṇṇavā abhirūposi       ghano sañjātarohito
        cakkavāka surūposi       vippasannamukhindriyo.
        Pāṭīnaṃ pāvusaṃ macchaṃ      balajjaṃ muñjarohitaṃ
        gaṅgāya tīre nisinnosi   evaṃ bhuñjasi bhojananti.
     Tattha ghanoti ghanasarīro. Sañjātarohitoti uttattasuvaṇṇaṃ
viya suṭṭhujātalohitavaṇṇo. Pāṭīnanti pāṭīnannāma pāsāṇamacchaṃ.
Pāvusanti mahāmukhamacchaṃ. Rāvusantipi pāṭho. Balajjanti
balajjamacchañca. Muñjarohitanti muñjamacchañca rohitamacchañca. Evarūpaṃ
bhojanaṃ maññe bhuñjasīti pucchati.
     Cakkavāko tassa vacanaṃ paṭikkhipanto tatiyaṃ gāthamāha
        na cāhametaṃ bhuñjāmi     jaṅgalānūdakāni vā
        aññatra sevālā paṇakā  etaṃ me samma bhojananti.
     Tassattho ahaṃ samma aññatra sevālā paṇakā ca sesāni
jaṅgalāni vā odakāni vā maṃsāni ādāya etaṃ bhojanaṃ na bhuñjāmi
yaṃ panetaṃ sevālapaṇakaṃ etaṃ me samma bhojananti.
     Tato kāko dve gāthā abhāsi
         na cāhametaṃ saddahāmi   cakkavākassa bhojanaṃ
         ahaṃpi samma bhuñjāmi     gāme loṇiyateliyaṃ.

---------------------------------------------------------------------------------------------
page516.
         Manussesu kataṃ bhattaṃ     sucimaṃsūpasecanaṃ
         na ca me tādiso vaṇṇo cakkavāka yathā tuvanti.
     Tattha yathā tuvanti yathā tuvaṃ sobhaggappatto harivaṇṇo
tādiso mayhaṃ vaṇṇo natthi etena kāraṇena nāhaṃ tava sevālapaṇakaṃ
mama bhojananti vadantassa vacanaṃ saddahāmīti.
     Athassa cakkavāko dubbaṇṇakāraṇaṃ kathetvā dhammaṃ desento
sesagāthā abhāsi
         sampassaṃ attani veraṃ    hiṃsāyaṃ mānusiṃ pajaṃ
         utrasto ghasasī bhīto    tena vaṇṇo tavediso.
         Sabbalokaviruddhosi      dhaṅka pāpena kammunā
         laddho piṇḍo na pīṇesi  tena vaṇṇo tavediso.
         Ahaṃpi samma bhuñjāmi     ahiṃsaṃ sabbapāṇinaṃ
         appossuko nirāsaṅkī   asoko akuto bhayo.
         So karassu ānubhāvaṃ    vītivattassu sīliyaṃ
         ahiṃsāya caraṃ loke     piyo hohisi mammiva.
         Yo na hanti na ghāteti  na jināti na jāpaye
         mettaṃso sabbabhūtesu    veraṃ tassa na kenacīti.
     Tattha sampassanti samma kāka tvaṃ paresu uppannaṃ attani
veracittaṃ sampassamāno. Mānusiṃ pajanti satte hiṃsanto viheṭhento.
Utrastoti bhīto. Ghasasīti bhuñjasi. Tena te ediso vibhaccho
vaṇṇo jāto. Dhaṅkāti kākaṃ ālapati. Piṇḍoti bhojanaṃ.

---------------------------------------------------------------------------------------------
page517.
Ahiṃsu sabbapāṇinanti ahaṃ pana sabbasatte ahiṃsanto bhuñjāmīti
vadati. So karassu ānubhāvanti so tvaṃpi attano viriyaṃ karohi
attano sīliyasaṅkhātaṃ dussīlabhāvaṃ vītivattassu. Ahiṃsāyāti ahiṃsāya
samannāgato hutvā loke vicari. Piyo hohisi mammivāti evaṃ
sante mayā sadisova lokassa piyo hohisi. Na jinātīti dhanahāniṃ
na karoti. Na jāpayeti aññepi na kāreti. Mettaṃsoti
mettakoṭṭhāso mettacitto. Na kenacīti kenaci ekasattena saddhiṃ
tassa verannāma natthi.
     Tasmā sadevakassa lokassa piyo bhavituṃ icchasi sabbaverehi
viramāhīti evaṃ cakkavāko kākassa dhammaṃ desesi. Kāko tumhe
attano gocaraṃ mayhaṃ na kathethāti kā kāti vassanto uppatitvā
bārāṇasiyaṃ ukkārabhūmiyaññeva otari.
     Satthā imaṃ dhammadesanaṃ āharitvā saccāni pakāsetvā
jātakaṃ samodhānesi. Saccapariyosāne lolabhikkhu anāgāmiphale
patiṭṭhahi. Tadā kāko lolabhikkhu ahosi cakkavākī rāhulamātā
cakkavāko pana ahamevāti.
                  Cakkavākajātakaṃ terasamaṃ.

---------------------------------------------------------------------------------------------
page518.
                      Bhūripañhājātakaṃ
     saccaṃ kirāti idaṃ bhūripañhājātakaṃ mahāummaṅgajātake
āvībhavissatīti.
                  Bhūripañhājātakaṃ cuddasamaṃ.
                      Mahāmaṅgalajātakaṃ
     kiṃsu naroti idaṃ satthā jetavane viharanto mahāmaṅgalasuttaṃ
ārabbha kathesi.
     Rājagahanagarasmiṃ hi kenacideva karaṇīyena saṇṭhāgāre sannipatitassa
mahājanassa majjhe eko puriso ajja me maṅgalakiriyā atthīti
uṭṭhāya agamāsi. Aparo tassa sutvā ayaṃ maṅgalanti vatvāva
gato kiṃ etaṃ maṅgalannāmāti āha. Tamañño abhimaṅgalarūpadassanaṃ
maṅgalannāma ekacco hi kālasseva uṭṭhāya sabbasetaṃ usabhaṃ vā
sayantaṃ gabbhinitthiṃ vā rohitamacchaṃ vā puṇṇaghaṭaṃ vā navaṇītaṃ vā
gosappiṃ vā āhatavatthaṃ vā pāyāsaṃ vā passati ito uttariṃ
maṅgalaṃ nāma natthīti āha. Tena kathitaṃpi ekacce sukathitanti abhinandiṃsu.
Aparo na etaṃ maṅgalaṃ sutamaṅgalaṃ nāma maṅgalaṃ ekacco puṇṇāti
vadantānaṃ suṇāti tathā vaḍḍhamānāti sukhanti bhuñjāti khādāti
vadantānaṃ suṇāti tato uttariṃ maṅgalaṃ nāma natthīti āha. Tenapi
kathitaṃ ekacce sukathitanti abhinandiṃsu. Aparo na etaṃ maṅgala

---------------------------------------------------------------------------------------------
page519.
Mutamaṅgalaṃ nāma maṅgalaṃ ekacco hi kālasseva uṭṭhāya paṭhaviṃ
āmasati haritatiṇaṃ allagomayaṃ parisuddhasāṭakaṃ rohitamacchaṃ suvaṇṇarajataṃ
bhojanaṃ āmasati ito uttariṃ maṅgalaṃ nāma natthīti āha. Tenapi kathitaṃ
ekacce sukathitanti abhinandiṃsu. Evaṃ diṭṭhamaṅgalikā sutamaṅgalikā
mutamaṅgalikāti tayo visadisā hutvā aññamaññaṃ saññāpetuṃ
nāsakkhiṃsu. Bhummadevatā ādiṃ katvā yāva brahmalokā idaṃ
maṅgalanti tathato na jāniṃsu. Sakko cintesi imaṃ maṅgalapañhaṃ
sadevake loke aññatra bhagavatā añño kathetuṃ samattho nāma
natthi bhagavantaṃ upasaṅkamitvā imaṃ pañhaṃ pucchissāmīti so
rattibhāge satthāraṃ upasaṅkamitvā vanditvā añjaliṃ paggayha bahū
devā manussā cāti pañhaṃ pucchi. Athassa satthā dvādasahi
gāthāhi aṭṭhatiṃsa mahāmaṅgalāni kathesi. Maṅgalasutte vinivattante
koṭisatasahassamattā devatā arahattaṃ pāpuṇiṃsu sotāpannādīnaṃ
gaṇanapatho natthi. Sakko maṅgalaṃ sutvā sakaṭṭhānameva gato.
Satthārā maṅgale kathite sadevako loko sukathitanti abhinandi.
Tadā dhammasabhāyaṃ tathāgatassa guṇakathaṃ samuṭṭhāpesuṃ āvuso satthā
aññesaṃ avisayaṃ maṅgalapañhaṃ sadevakassa lokassa cittaṃ gahetvā
kukkuccaṃ bhinditvā gaganatale candaṃ uṭṭhāpento viya kathesi
evaṃ mahāpañño āvuso tathāgatoti. Satthā āgantvā kāya
nuttha bhikkhave etarahi kathāya sannisinnāti pucchitvā imāya
nāmāti vutte anacchariyaṃ bhikkhave idāni sambodhipattassa mama

---------------------------------------------------------------------------------------------
page520.
Maṅgalapañhakathanaṃ svāhaṃ bodhisattakāle cariyaṃ carantopi devamanussānaṃ
kaṅkhaṃ chinditvā maṅgalapañhaṃ kathesinti vatvā atītaṃ āhari
     atīte bārāṇasiyaṃ brahmadatte rajjaṃ kārente bodhisatto
ekasmiṃ nigame vibhavasampannassa brāhmaṇassa kule nibbatti.
Rakkhitakumārotissa nāmaṃ akaṃsu. So vayappatto takkasilāyaṃ
uggahitasippo katadārapariggaho mātāpitūnaṃ accayena dhanavilokanaṃ
katvā saṃviggamānaso mahādānaṃ pavattetvā kāme pahāya himavantap-
padese pabbajitvā jhānābhiññaṃ nibbattetvā vanamūlaphalāhāro ekasmiṃ
padese vāsaṃ kappesi. Anupubbenassa parivāro mahā ahosi
pañca antevāsikasatāni. Athekadivasaṃ te tāpasā bodhisattaṃ
upasaṅkamitvā vanditvā ācariya vassārattasamaye himavantato
otaritvā loṇambilasevanatthāya janapadacārikaṃ gacchāma evaṃ no
sarīrañca thiraṃ bhavissati jaṅghavihāro ca kato bhavissatīti āhaṃsu.
Te tenahi tumhe gacchatha ahaṃ idheva vasissāmīti vutte taṃ
vanditvā himavantā otaritvā cārikañcaramānā bārāṇasiṃ patvā
rājuyyāne vasiṃsu. Tesaṃ mahāsakkārasammāno ahosi. Athekadivasaṃ
bārāṇasiyaṃ saṇṭhāgāre sannipatite mahājanakāye maṅgalapañho
samuṭṭhāti. Sabbaṃ paccuppannanayeneva veditabbaṃ. Tadā pana
manussānaṃ kaṅkhaṃ chinditvā maṅgalapañhaṃ kathetuṃ samatthaṃ apassanto
mahājano uyyānaṃ gantvā isigaṇaṃ maṅgalapañhaṃ pucchi. Isayo
rājānaṃ āmantetvā mahārāja mayaṃ etaṃ kathetuṃ na sakkhissāma

---------------------------------------------------------------------------------------------
page521.
Apica kho amhākaṃ pana ācariyo rakkhitatāpaso nāma mahāpañño
himavante vasati so sadevakassa lokassa cittaṃ gahetvā etaṃ
maṅgalapañhaṃ kathessatīti vadiṃsu. Rājā bhante himavanto nāma
dūre duggamo na sakkhissāma mayaṃ tattha gantuṃ sādhu vata tumheyeva
ācariyassa santikaṃ gantvā pañhaṃ pucchitvā uggaṇhitvā punāgantvā
amhākaṃ kathethāti āha. Te sādhūti sampaṭicchitvā ācariyassa
santikaṃ gantvā vanditvā katapaṭisanthārā ācariyena rañño
dhammikabhāve janapadacārike ca pucchite taṃ diṭṭhamaṅgalikādīnaṃ uppattiṃ
ādito paṭṭhāya kathetvā rañño yācanāya ca attano pañhāya
ñāpanatthaṃ tassa āgatabhāvaṃ pakāsetvā sādhu no bhante maṅgalapañhaṃ
pākaṭaṃ katvā kathethāti yāciṃsu. Tato jeṭṭhantevāsiko ācariyaṃ
pucchanto paṭhamaṃ gāthamāha
                kiṃsu naro jappamadhicca kāle
                kaṃ vā vijjaṃ katamaṃ vā sutānaṃ
                so macco asmiṃ ca paramhi loke
                kathaṃ karoti sotthānena guttoti.
     Tattha kāleti maṅgalapatthanakāle. Vijjanti vedaṃ. Sutānanti
sikkhitabbayuttakapariyattīnaṃ. Asmiṃ cāti ettha cāti nipātamattaṃ.
Sotthānenāti sotthibhāvāvahena maṅgalena. Idaṃ vuttaṃ hoti
ācariya puriso maṅgalaṃ icchanto maṅgalakāle kiṃsu nāma jappanto

---------------------------------------------------------------------------------------------
page522.
Tīsu vedesu kataraṃ vedaṃ kataraṃ vā sutānaṃ antare suttapariyattiṃ
adhigacchayitvā so macco imasmiñca loke paramhi ca kathaṃ karoti
etesu jappādīsu kiṃ kena niyāmena karonto sotthānena niraparādha-
maṅgalena gutto rakkhito hoti taṃ ubhayalokahitaṃ gahetvā adhimaṅgalaṃ
amhākaṃ kathehīti.
     Evaṃ jeṭṭhantevāsinā maṅgalapañhaṃ puṭṭho mahāsatto
devamanussānaṃ kaṅkhaṃ chindanto idañcidañca maṅgalanti buddhalīlāya maṅgalaṃ
kathento āha
                yassa devā pitaro ca sabbe
                siriṃsapā sabbabhūtāni cāpi
                mettāya niccaṃ apacitāni honti
                bhūtesu ve sotthānaṃ tadāhūti.
     Tattha yassāti yassa puggalassa. Devāti bhummadeve ādiṃ
katvā sabbepi kāmāvacaradevā. Pitaro cāti taduttarirūpāvacara-
brahmāno. Siriṃsapāti dīghajātikā. Sabbabhūtāni cāpīti vuttāvasesāni
ca sabbānipi bhūtāni. Mettāya niccaṃ apacitāni hontīti ete
sabbe sattā dasadisāpharaṇavasena pavattāya appanāppattāya mettā-
bhāvanāya apacitāni honti mānitāni. Bhūtesu veti taṃ tassa
puggalassa sabbasattesu sotthānaṃ nirantaraṃ pavattaṃ niraparādhamaṅgalaṃ
āhu. Mettāvihārī hi puggalo sabbesaṃ piyo hoti parakkamena
avikopiyo. Iti so iminā maṅgalena rakkhito gopiyo hotīti.

---------------------------------------------------------------------------------------------
page523.
Iti mahāsatto paṭhamaṃ maṅgalaṃ kathetvā dutiyādīni kathento
                yo sabbalokassa nivātavutti
                itthīpumānaṃ sahadārakānaṃ
                khantā duruttānaṃ appaṭikūlavādī
                adhivāsanaṃ sotthānaṃ tadāhu.
                Yo nāvajānāti sahāyamitte
                sippena kulyāhi dhanena jaccā
                rucipañño atthakāle matīmā
                sahāyesu ve sotthānaṃ tadāhu.
                Mittāni ve yassa bhavanti santo
                saṃvissaṭṭhā avisaṃvādakassa
                na mittadubbhī saṃvibhāgī dhanena
                mittesu ve sotthānaṃ tadāhu.
                Yassa bhariyā tulyavayā samaggā
                anubbatā dhammakāmā pajātā
                koliniyā sīlavatī patibbatā
                dāresu ve sotthānaṃ tadāhu.
                Yassa rājā bhūtapatī yasassī
                jānāti soceyyaṃ parakkamañca
                advejjhatā suhadayaṃ mamanti
                rājūsu ve sotthānaṃ tadāha.

---------------------------------------------------------------------------------------------
page524.
                Annañca pānañca dadāti saddho
                mālañca gandhañca vilepanañca
                pasannacitto anumodamāno
                saggesu ve sotthānaṃ tadāhu.
                Yamariyadhammena punanti vaddhā
                ārādhitā samacariyāya santo
                bahussutā isayo sīlavanto
                arahantamajjhe sotthānaṃ tadāhūti
imā gāthā āha.
     Tattha nivātavuttīti muducittatāya sabbalokassa nīcavutti hoti.
Khantā duruttānanti parehi vuttānaṃ duṭṭhavacanānaṃ adhivāsako hoti.
Appaṭikūlavādīti akkocchi maṃ avadhi manti yugaggāhaṃ akaronto
anukūlameva vadati. Adhivāsananti idaṃ adhivāsanantassa sotthānaṃ
niraparādhamaṅgalaṃ paṇḍitā vadantīti. Sahāyamitteti sahāye ca
sahāyamitte ca. Tattha sahapaṃsukīḷitā sahāyā nāma dasadvādasa
vassāni ekato vuṭṭhā sahāyamittā nāma te sabbepi ahaṃ sippavā
ime nisippāti evaṃ sippena vā ahaṃ kulīno ime akulīnāti evaṃ
kulasampattisaṅkhātāhi kulyāhi vā ahaṃ addho ime duggatāti evaṃ
dhanena vā ahaṃ jātisampanno ime dujjātāti evaṃ jaccā vā
nāvajānāti. Rucipaññoti sādhupañño sundarapañño. Atthakāleti
kassacideva atthassa kāraṇassa uppannakāle. Matīmāti hitaṃ atthaṃ

---------------------------------------------------------------------------------------------
page525.
Paricchinditvā vicāraṇasamatthatāya matimā hutvā te sahāye
nāvajānāti. Sahāyesūti tassa anavajānanaṃ sahāyesu sotthānaṃ nāmāti
porāṇakapaṇḍitā āhu. Tenahi so niraparādhamaṅgalena idha loke
ca paraloke ca gutto hoti. Tattha paṇḍite sahāye nissāya
sotthibhāvo kusanālikajātakena kathetabbo. Santoti paṇḍitā
sappurisā yassa mittāni bhavanti. Saṃvissaṭṭhāti gharaṃ pavisitvā icchita-
icchitassa gahaṇavasena vissāsamāpannā. Avisaṃvādakassāti
avisaṃvādanasīlissa. Na mittadubbhīti yo ca mittadubbhī na hoti. Saṃvibhāgī
dhanenāti attano dhanena mittānaṃ saṃvibhāgaṃ karoti. Mittesūti mitte
nissāya laddhatthaṃ tassa taṃ mittesu sotthānaṃ nāma hoti. So hi
evarūpehi mittehi rakkhito sotthānaṃ pāpuṇāti. Tattha mitte
nissāya sotthibhāvo mahāukkusajātakādīhi kathetabbo. Tulyavayāti
samānavayā. Samaggāti samaggavāsā. Anubbatāti anuvattikā.
Dhammakāmāti tividhasucaritadhammaṃ roceti. Pajātāti vijāyinī na vañjhā.
Dāresūti etehi guṇehi samannāgato mātugāmo gehe vasanto
sāmikassa sotthi hotīti paṇḍitā kathenti. Tattha sīlavantaṃ
mātugāmaṃ nissāya sotthibhāvo maṇicorajātakasambulajātakakhaṇḍahāla-
jātakehi kathetabbo. Soceyyanti sucibhāvaṃ. Advejjhatāti
advejjhatāya na esa mayā saddhiṃ bhinditvā dvidhā bhavissatīti evaṃ
advejjhabhāvena yaṃ jānāti. Suhadayaṃ mamanti suhado ayaṃ mamanti ca
yaṃ jānāti. Rājūsu veti evaṃ rājūsu sevakānaṃ sotthānaṃ

---------------------------------------------------------------------------------------------
page526.
Nāmāti paṇḍitā kathenti. Dadāti saddhoti kammañca phalañca
saddahitvā dadāti. Saggesu veti evaṃ sagge devaloke sotthānaṃ
niraparādhamaṅgalanti paṇḍitā kathenti. Taṃ petavatthuvimānavatthūhi
vitthāretvā kathetabbaṃ. Punanti vaddhāti yaṃ puggalaṃ ñāṇavaddhā
ariyadhammena punanti parisodhenti. Samacariyāyāti sammāpaṭipattiyā.
Bahussutāti paṭivedhabahussutā. Isayoti esitaguṇā. Sīlavantoti
ariyasīlena samannāgatā. Arahantamajjheti arahantānaṃ majjhe
paṭilabhitabbaṃ sotthānaṃ paṇḍitā kathenti. Arahanto hi attano
paṭiladdhamaggaṃ ācikkhitvā paṭipādentā ārādhakaṃ puggalaṃ ariyadhammena
punanti sopi arahāva hotīti.
     Evaṃ mahāsatto arahattena desanāya kūṭaṃ gaṇhanto aṭṭhahi
gāthāhi aṭṭha maṅgalāni kathetvā tesaññeva maṅgalānaṃ thutiṃ
karonto osānagāthamāha
                etāni kho sotthānāni loke
                viññūpasaṭṭhāni sukhudrayāni
                tānīdha sevetha naro sapañño
                na hi maṅgale kiñci namatthi saccanti.
     Tattha na hi maṅgaleti tasmiṃ pana diṭṭhasutamutappabhede maṅgale
kañci etaṃ maṅgalaṃpi saccaṃ nāma natthi nibbānameva panekaṃ
paramatthasaccanti.
     Isayo tāni maṅagalāni sutvā sattaṭṭhadivasaccayena ācariyaṃ

---------------------------------------------------------------------------------------------
page527.
Āpucchitvā tattheva agamaṃsu. Rājā tesaṃ santikaṃ gantvā
pucchi. Te tassa ācariyena kathitaniyāmeneva maṅgalapañhaṃ kathetvā
himavantameva āgamiṃsu. Tato paṭṭhāya loke maṅgalaṃ pākaṭaṃ
ahosi. Maṅgalesu vattitvā matā saggapuraṃ pūresuṃ. Bodhisatto
cattāro brahmavihāre bhāvetvā isigaṇaṃ ādāya brahmaloke
nibbatti.
     Satthā imaṃ dhammadesanaṃ āharitvā na bhikkhave idāneva
pubbepāhaṃ maṅgalapañhaṃ kathesinti vatvā jātakaṃ samodhānesi tadā
isigaṇā buddhaparisā ahesuṃ maṅgalapañhaṃ pucchanto jeṭṭhantevāsiko
sārīputto ācariyo pana ahamevāti.
                 Mahāmaṅgalajātakaṃ pannarasamaṃ.
                      Ghatapaṇḍitajātakaṃ
     uṭṭhehi kaṇhāti idaṃ satthā jetavane viharanto mataputtaṃ
kuṭumbikaṃ ārabbha kathesi. Vatthu maṭṭhakuṇḍalivatthusadisameva.
     Idha pana satthā taṃ upāsakaṃ upasaṅkamitvā pucchi kiṃ upāsaka
socasīti. Āma bhanteti vutte upāsaka porāṇakapaṇḍitā
paṇḍitānaṃ kathaṃ sutvā mataputtaṃ nānusociṃsūti vatvā tena yācito
atītaṃ āhari
     atīte uttarāpathe kaṃsagotte asitañjanagare mahākaṃso nāma
rājā rajjaṃ kāresi. Tassa kaṃso ca upakaṃso cāti dve puttā

---------------------------------------------------------------------------------------------
page528.
Ahesuṃ. Devagabbhā nāma ekā dhītā. Tassā jātadivase nemittakā
brāhamṇā etissā kucchiyaṃ nibbattaputto kaṃsagottaṃ kaṃsavaṃsaṃ
nāsessatīti byākariṃsu. Rājā balavasinehena dhītaraṃ vināsetuṃ
nāsakkhi bhātaropi jānissantīti yāvatāyukaṃ ṭhatvā kālamakāsi.
Tasmiṃ kālakate kaṃso rājā ahosi upakaṃso uparājā.
Te cintayiṃsu sace mayaṃ bhaginiṃ nāsessāma gārayhā bhavissāma
etaṃ kassaci adatvā nissāmikaṃ katvā paṭijaggissāmāti te
ekathūnakaṃ pāsādaṃ kāretvā tattha taṃ vasāpesuṃ. Nandagopā
nāma tassā paricārikā ahosi. Andhakaveṇḍu nāma dāso
tassā sāmiko ārakkhamakāsi. Tadā uttarapatharāyaṃ mahāsāgaro
nāma rājā rajjaṃ kāresi. Tassa sāgaro ca upasāgaro cāti dve
puttā ahesuṃ. Tesu ca pitu accayena sāgaro rājā ahosi
upasāgaro uparājā. So upakaṃsassa sahāyako ekācariyakule
ekato uggahitasippo. So sāgarassa bhātu antepure dubbhitvā
bhāyamāno palāyitvā kaṃsagotte upakaṃsassa santikaṃ agamāsi.
Upakaṃso kaṃsarañño dassesi. Rājā tassa mahantaṃ yasaṃ adāsi.
So rājupaṭṭhānaṃ gacchanto devagabbhāya nivāsaṃ ekathambhaṃ pāsādaṃ
disvā kasseso nivāsoti pucchitvā taṃ kāraṇaṃ sutvā devagabbhāya
paṭibaddhacitto ahosi. Devagabbhāpi ekadivasaṃ taṃ upakaṃsena
saddhiṃ rājupaṭṭhānaṃ gacchantaṃ disvā ko esoti pucchitvā
mahāsāgarassa putto upasāgaro nāmāti nandagopāya santikā sutvā

---------------------------------------------------------------------------------------------
page529.
Tasmiṃ paṭibaddhacittā ahosi. Upasāgaro nandagopāya lañcaṃ
datvā bhagini sakkhissasi me devagabbhaṃ dassetunti āha. Sā
na etaṃ sāmi garukanti vatvā taṃ kāraṇaṃ devagabbhāya ārocesi.
Sā pakatiyāpi tasmiṃ paṭibaddhacittā taṃ vacanaṃ sutvā sādhūti
sampaṭicchi. Nandagopā upasāgarassa saññaṃ datvā rattibhāge
taṃ pāsādaṃ āropesi. So devagabbhāya saddhiṃ saṃvāsaṃ kappesi.
Atha tena saddhiṃ punappunaṃ saṃvāsena devagabbhā gabbhaṃ paṭilabhi.
Aparabhāge tassā gabbhapatiṭṭhānaṃ pākaṭaṃ ahosi. Bhātaro nandagopaṃ
pucchiṃsu. Sā abhayaṃ yācitvā taṃ antaraṃ kathesi. Te sutvā bhaginiṃ
nāsetuṃ na sakkā sace dhītaraṃ vijāyissati taṃpi na nāsessāma
sace pana putto bhavissati nāsessāmāti cintetvā devagabbhaṃ
upasāgarassa adaṃsu. Sā paripuṇṇagabbhā dhītaraṃ vijāyi.
Bhātaro sutvā haṭṭhatuṭṭhā tassā añjanadevīti nāmaṃ kariṃsu. Tesaṃ
bhogavaḍḍhamānaṃ nāma bhogagāmaṃ adaṃsu. Upasāgaro devagabbhaṃ
gahetvā bhogavaḍḍhamānagāme vasi. Devagabbhāya punapi gabbho
patiṭṭhāsi. Nandagopāpi taṃ divasameva gabbhaṃ paṭilabhi. Tāsu
paripuṇṇagabbhāsu ekadivasameva devagabbhā puttaṃ vijāyi. Nandagopāpi
dhītaraṃ vijāyi. Devagabbhā puttassa vināsabhayena puttaṃ nandagopāya
rahassena pesetvā tassā dhītaraṃ āṇāpesi. Tassā vijātabhāvaṃ
bhātikānaṃ ārocesuṃ. Te puttaṃ vijātā dhītaranti

---------------------------------------------------------------------------------------------
page530.
Pucchitvā dhītaranti vutte tenahi posathāti āhaṃsu. Etenupāyena
devagabbhā dasa putte vijāyi nandagopā dasa dhītaro.
Puttā nandagopāya santike vaḍḍhanti dhītaro devagabbhāya taṃ
antaraṃ koci na jānāti. Devagabbhāya jeṭṭhaputto vāsudevo nāma
ahosi dutiyo baladevo nāma tatiyo candadevo nāma catuttho
suriyadevo nāma pañcamo aggidevo nāma chaṭṭho varuṇadevo
nāma sattamo ajjuno nāma aṭṭhamo pajjuno nāma navamo
ghatapaṇḍito nāma dasamo aṅkuro nāma ahosi. Te
andhakaveṇḍudāsaputtā dasa bhātikāti pākaṭā ahesuṃ. Te aparabhāge
vuḍḍhimanvāya thāmabalasampannā kakkhalā pharusā hutvā vilopaṃ
karontā vicaranti. Rañño gacchante paṇṇākārepi vilumpanteva.
Manussā sannipatitvā andhakaveṇḍudāsaputtā dasa bhātikā raṭṭhaṃ
vilumpantīti rājaṅgaṇe upakkosiṃsu. Rājā andhakaveṇḍuṃ pakkosā-
petvā kasmā puttehi vilopaṃ kārāpesīti tajjesi. Evaṃ
dutiyaṃ tatiyaṃpi manussehi upakkose kate rājā taṃ santajjesi. So
maraṇabhayabhīto rājānaṃ abhayaṃ yācitvā deva ete na mayhaṃ puttā
upasāgarassa puttāti taṃ antaraṃ ārocesi. Rājā bhīto kena
te upāyena gaṇhissāmāti amacce pucchitvā ete deva
mallayuddhavittakā nagare yuddhaṃ kāretvā tattha te yuddhamaṇḍalaṃ āgate
gāhāpetvā māressāmāti vutte vānurañca muṭṭhikañcāti dve
malle pakkosāpetvā ito sattame divase yuddhaṃ bhavissatīti nagare

---------------------------------------------------------------------------------------------
page531.
Bheriñcārāpetvā rājaṅgaṇe yuddhamaṇḍalaṃ sajjāpetvā akkhavāṭaṃ
kāretvā yuddhamaṇḍalaṃ kārāpetvā dhajapaṭike bandhāpesi. Sakalanagaraṃ
saṅkhubhi. Cakkāticakkaṃ mañcātimañcaṃ bandhiṃsu. Vānuramuṭṭhakā
yuddhamaṇḍalaṃ āgantvā vaggantā gajjantā apphoṭhentā vicariṃsu. Dasa
bhātikāpi āgantvā bhattagandharajakavīthiṃ vilumpetvā vaṇṇasāṭake
nivāsetvā gandhāpaṇesu gandhaṃ mālākārāpaṇesu mālaṃ vilumpetvā
valittagattā mālādhārino katakammapūrā vaggantā gajjantā
apphoṭhentā yuddhamaṇḍalaṃ pavisiṃsu. Tasmiṃ khaṇe vānuro apphoṭhento
vicarati. Baladevo taṃ disvā na naṃ hatthena chupissāmīti hatthisālato
mahantaṃ hatthiyottaṃ āharitvā vaggitvā gajjitvā yottaṃ khipitvā
vānuraṃ udare veṭhetvā dve yottakoṭiyo ekato katvā vaggetvā
ukkhipitvā sīsamatthake bhametvā bhūmiyaṃ pothetvā bahi akkhavāṭe
khipi. Vānure mate rājā muṭṭhikamallaṃ āṇāpesi. So vuṭṭhāya
vaggitvā gajjitvā apphoṭhesi. Baladevo taṃ koṭetvā aṭṭhīni
sañcuṇṇetvā mallosi amallomhīti vadantameva nāhaṃ tava
mallabhāvaṃ vā amallabhāvaṃ vā jānāmīti hatthe gahetvā bhūmiyaṃ pothetvā
jīvitakkhayaṃ pāpetvā bahi akkhavāṭe khipi. Muṭṭhiko maranto yakkho
hutvā taṃ khādituṃ labhissāmīti patthanaṃ ṭhapesi. So kāḷamattikaaṭaviyaṃ
nāma yakkho hutvā nibbatti. Rājā gaṇha dasa bhātike cetaketi
uṭṭhahi. Tasmiṃ khaṇe vāsudevo cakkaṃ khipi dvinnaṃpi bhātikānaṃ
sīsāni pātesi. Mahājano bhītatasito avassayo no hothāti

---------------------------------------------------------------------------------------------
page532.
Tesaṃ pādesu nipatitvā nipajji. Te dvepi mātule māretvā
asitañjanagare rajjaṃ gahetvā mātāpitaro tattha katvā dasapi janā
sakalajambudīpe rajjaṃ gaṇhissāmāti nikkhamitvā anupubbena
kālayonakarañño nivāsaṃ ayujjhanagaraṃ gantvā taṃ parikkhitvā parikkhaggahaṇaṃ
viddhaṃsetvā pākāraṃ bhinditvā rājānaṃ gahetvā taṃ rajjaṃ attano
hatthagataṃ katvā dvāravatiṃ sampāpuṇiṃsu. Tassa ca pana nagarassa
ekato samuddo ekato pabbato. Amanussapariggahitaṃ kira taṃ
ahosi. Tassa ārakkhaṃ gahetvā ṭhitayakkho paccāmitte disvā
gadrabhavesena gadrabharavaṃ ravati. Tasmiṃ khaṇe yakkhānubhāvena sakalanagaraṃ
uppatitvā samuddamajjhe ekasmiṃ dīpake tiṭṭhati. Paccāmittesu
gatesu punāgantvā sakaṭṭhāneyeva patiṭṭhāsi. Tadāpi so gadrabho
tesaṃ dasannaṃ bhātikānaṃ āgamanaṃ ñatvā gadrabharavaṃ ravi. Nagaraṃ
uppatitvā dīpake patiṭṭhāya tesu nagaraṃ adisvā nivattesu
punāgantvā sakaṭṭhāne patiṭṭhāsi. Te puna nivattiṃsu . Punapi
gadrabho tatheva akāsi. Te dvāravatīnagare rajjaṃ gahetuṃ asakkontā
kaṇhadīpāyanassa santikaṃ gantvā vanditvā bhante mayaṃ dvāravatīrajjaṃ
gahetuṃ na sakkoma ekaṃ no upāyaṃ kathethāti pucchitvā
parikkhapiṭṭhe asukasmiṃ nāma ṭhāne eko gadrabho carati so hi
amitte disvā vicarati tasmiṃ khaṇe nagaraṃ uppatitvā gacchati
tumhe tassa pāde gaṇhatha ayaṃ te nippajjanupāyoti vutte
tāpasaṃ vanditvā gantvā dasapi janā gadrabhassa pādesu gahetvā

---------------------------------------------------------------------------------------------
page533.
Nipatitvā sāmi ṭhapetvā tumhe añño amhākaṃ avassayo
natthi amhākaṃ nagaraṃ gaṇhanakāle mā viravathāti yāciṃsu. Gadrabho
na sakkā mayā na viravituṃ tumhe pana paṭhamataraṃ āgantvā
cattāro janā mahantāni ayanaṅgalāni gahetvā catūsu dvāresu
mahante ayakhāṇuke bhūmiyaṃ ākoṭetvā nagarassa uppatanakāle naṅgalāni
gahetvā naṅgalabandhaṃ ayasaṅkhalikaṃ ayakhāṇuke bandheyyātha nagaraṃ
uppatituṃ na sakkhissatīti āha. Te sādhūti vatvā tasmiṃ aḍḍharatte-
yeva naṅgalāni ādāya catūsu nagaradvāresu khāṇuke bhūmiyaṃ ākoṭetvā
aṭṭhaṃsu. Tasmiṃ khaṇe gadrabho viravi nagaraṃ uppatituṃ ārabhi.
Catūsu nagaradvāresu ṭhitā catūhi ayanaṅgalehi gahetvā naṅgalabandhā
ayasaṅkhalikā khāṇukesu bandhiṃsu. Nagaraṃ uppatituṃ nāsakkhi.
Dasa bhātikā tato nagaraṃ pavisitvā rājānaṃ māretvā rajjaṃ
gaṇhiṃsu. Evaṃ te sakalajambudīpe tesaṭṭhiyā nagarasahassesu sabbe
rājāno cakkena jīvitakkhayaṃ pāpetvā dvāravatiyā vasamānā rajjaṃ
dasa koṭṭhāse katvā vibhajiṃsu. Bhaginiṃ pana añjanadeviṃ na sariṃsu.
Tato puna ekādasa koṭṭhāse karomāti vutte aṅkuro mama
koṭṭhāsaṃ tassā detha ahaṃ vohāraṃ katvā jīvissāmi kevalaṃ
tumhe attano janapade mayhaṃ suṅkaṃ vissajjethāti āha. Te
sādhūti sampaṭicchitvā tassa koṭṭhāsaṃ bhaginiyā datvā saddhiṃ tāya
nava rājāno dvāravatiyā vasiṃsu. Aṅkuro pana vāṇijjaṃ akāsi.
Evaṃ tesu aparāparaṃ puttadhītāhi vaḍḍhamānesu addhāne gate

---------------------------------------------------------------------------------------------
page534.
Mātāpitaro kālamakaṃsu. Tadā kira manussānaṃ vīsativassasahassāyukakālo
hoti. Tadā vāsudevamahārājassa eko piyaputtako kālamakāsi.
Rājā sokapareto sabbakiccāni pahāya mañcassa aṭaniṃ pariggahetvā
vilapanto nipajji. Tasmiṃ kāle ghatapaṇḍito cintesi ṭhapetvā
maṃ añño koci mama bhātu sokaṃ harituṃ samattho nāma natthi
upāyenassa sokaṃ harissāmīti so ummattakavesaṃ gahetvā sasaṃ
me detha sasaṃ me dethāti ākāsaṃ olokento sakalanagaraṃ
vicari. Ghatapaṇḍito ummattako jātoti sakalanagaraṃ saṅkhubhi.
Tasmiṃ kāle rohineyyo nāma amacco vāsudevarañño santikaṃ
gantvā tena saddhiṃ kathaṃ samuṭṭhapento paṭhamaṃ gāthamāha
        uṭṭhehi kaṇha kiṃ sesi      ko attho supinena te
        yopi tuyhaṃ sako bhātā     hadayaṃ cakkhuñca dakkhiṇaṃ
        tassa vātā baliyyanti      ghato jappati kesavāti.
     Tattha kaṇhāti gottenālapati. Kaṇhāyanagotto kiresa.
Ko atthoti katarā nāma vuḍḍhi. Hadayaṃ cakkhuñca dakkhiṇanti
hadayena ceva dakkhiṇacakkhunā ca samānoti attho. Tassa vātā
baliyyantīti tassa hadayaṃ asmiṃ vātā avattharantīti attho.
Jappatīti sasaṃ me dethāti vippalapati. Kesavāti so kira
kesasobhaṇatāya kesavoti paññāyittha tena taṃ nāmena ālapati.
     Evaṃ amaccena vutte tassa upaṭṭhitabhāvaṃ ñatvā satthā
abhisambuddho hutvā dutiyaṃ gāthamāha

---------------------------------------------------------------------------------------------
page535.
        Tassa taṃ vacanaṃ sutvā      rohineyyassa kesavo
        taramānarūpo vuṭṭhāsi      bhātu sokena aṭṭitoti.
     Rājā uṭṭhāya sīghaṃ pāsādā otaritvā ghatapaṇḍitassa
santikaṃ gantvā ubhosu hatthesu daḷhaṃ gahetvā tena saddhiṃ
sallapanto tatiyaṃ gāthamāha
        kiṃ nu ummattakarūpova      kevalaṃ dvārakaṃ imaṃ
        saso sasoti vilapasi       ko nu te sasamāharīti.
     Tattha kevalaṃ dvārakaṃ imanti kasmā ummattako viya hutvā
sakalaṃ imaṃ dvāravatīnagaraṃ vicaranto saso sasoti vilapasi ko tava
sasaṃ avahari kena te saso gahitoti pucchati.
     So raññā evaṃ vuttepi punappunaṃ tadeva vacanaṃ vadati.
Rājā puna dve gāthā abhāsi
        sovaṇṇamayaṃ maṇimayaṃ        atha vā rūpiyāmayaṃ
        saṅkhasilāpavāḷamayaṃ        kārayissāmi te sasaṃ.
        Santi aññepi sasakā      araññe vanagocarā
        tepi te ānayissāmi     kīdisaṃ sasamicchasīti.
     Tatrāyaṃ saṅkhepattho etesu suvaṇṇamayādīsu yaṃ icchasi
taṃ vada ahaṃ te kāretvā dassāmi athāpi ete na rocesi
aññepi araññe vanagocarā sasakā atthi te ānayissāmi
vada bhadramukha kīdisaṃ sasamicchasīti.
     Rañño kathaṃ sutvā ghatapaṇḍito chaṭṭhaṃ gāthamāha

---------------------------------------------------------------------------------------------
page536.
        Na cāhametaṃ icchāmi      ye sasā paṭhavissitā
        candato sasamicchāma       taṃ me ohara kesavāti.
     Tattha oharāti otārehi.
     Rājā tassa kathaṃ sutvā nissaṃsayaṃ me bhātā ummattakova
jātoti domanassappatto sattamaṃ gāthamāha
        so nūna madhuraṃ ñāti       jīvitaṃ vijahissasi
        apatthayaṃ yo patthayasi      candato sasamicchasīti.
     Tattha ñātīti kaniṭṭhaṃ ālapanto āha. Idaṃ vuttaṃ hoti
tāta mayhaṃ piyañāti so tvaṃ nūna atimadhuraṃ attano jīvitaṃ vijahissasi
yo apatthetabbaṃ patthesīti.
     Ghatapaṇḍito rañño vacanaṃ sutvā niccalo ṭhatvā bhātika
tvaṃ candato sasakaṃ patthentassa taṃ alabhitvā jīvitakkhayabhāvaṃ jānanto
kiṃkāraṇā mataputtaṃ anusocasīti vatvā aṭṭhamaṃ gāthamāha
        evaṃ ce kaṇha jānāsi     yadaññamanusāsasi
        kasmā pure mataṃ puttaṃ      ajjāpi anusocasīti.
     Tattha evanti idaṃ alabbhaneyyaṭṭhānaṃ nāma na patthetabbanti
yadi evaṃ jānāsi. Yadaññamanusāsasīti evaṃ jānantova yadi
aññaṃ anusāsasīti attho. Pureti atha kasmā ito catumāsamatthake
mataṃ puttaṃ ajjāpi anusocasīti vadati.
     Iti so antaravīthiyaṃ ṭhitakova bhātika ahaṃ tāva paññāyamānaṃ
patthemi tvaṃ pana apaññāyamānassa atthāya socasīti vatvā tassa

---------------------------------------------------------------------------------------------
page537.
Dhammaṃ desento puna dve gāthā abhāsi
       yaṃ na labbhā manussena       amanussena vā puna
       jāto me mā marī putto    kuto labbhā alabbhiyaṃ.
       Na mantā mūlabhesajjā       osathehi dhanena vā
       sakkā ānayituṃ kaṇha        yaṃ petamanusocasīti.
     Tattha yanti bhātika yaṃ evaṃ jāto me putto mā marīti
manussena vā devena vā puna na labbhā na sakkā laddhuṃ taṃ tvaṃ
patthesi taṃ petaṃ kuto labbhā kena kāraṇena sakkā laddhuṃ
na sakkāti dīpeti. Tasmā alabbhiyaṃ alabbhaneyyaṭṭhānaṃ nāmetanti
attho. Mantāti mantappayogena. Mūlabhesajjāti mūlabhesajjena.
Osathehīti nānāvidhosathehi. Dhanena vāti koṭisatasaṅkhenāpi dhanena
vā. Idaṃ vuttaṃ hoti yaṃ tvaṃ petamanusocasi taṃ etehi
mantappayogādīhipi ānetuṃ na sakkāti.
     Rājā taṃ sutvā yuttaṃ tāta sallakkhitaṃ mama sokaharaṇatthāya
tayā idaṃ katanti ghatapaṇḍitaṃ vaṇṇento catasso gāthā abhāsi
       yassa etādisā assu       amaccā purisapaṇḍitā
       yathā nijjhāpaye ajja       ghato purisapaṇḍito.
       Ādittaṃ vata maṃ santaṃ        ghatasittaṃva pāvakaṃ
       vārinā viya osiñci        sabbaṃ nibbāpaye daraṃ.
       Abbūḷhaṃ vata maṃ sallaṃ        yaṃ me hadayanissitaṃ
       yo me sokaparetassa       puttasokaṃ apānudi.

---------------------------------------------------------------------------------------------
page538.
       Sohaṃ abbūḷhasallosmi       vītasoko anāvilo
       na socāmi na rodāmi       tava sutvāna māṇavāti.
     Tattha paṭhamagāthāya ayaṃ saṅkhepattho yathā yena kāraṇena
ajja maṃ puttasokaparetaṃ ghato purisapaṇḍito sokaharaṇatthāya
nijjhāpaye nijjhāpesi bodhesi yassa aññassāpi edisā
purisapaṇḍitā amaccā assu tassa kuto sokoti. Sesagāthā
vuttatthāyeva.
     Avasāne
        evaṃ karonti sappaññā    ye honti anukampakā
        nivattayanti sokamhā      ghato jeṭṭhaṃva bhātaranti
ayaṃ abhisambuddhagāthā uttānatthāyeva.
     Evaṃ ghatakumārena vītasoke kate vāsudeve rajjamanusāsente
dīghassa addhuno accayena dasabhātikānaṃ puttā kumārā cintayiṃsu
kaṇhadīpāyanaṃ dibbacakkhukoti vadanti vīmaṃsissāma tāva nanti.
Te ekaṃ daharakumāraṃ alaṅkaritvā gabbhinīākāraṃ dassentā udare
masūrakaṃ bandhitvā tassa santikaṃ netvā bhante ayaṃ kumārikā
kiṃ vijāyissatīti pucchiṃsu. Tāpaso dasabhātikarājūnaṃ vināsakālo
patto mayhaṃ nu kho āyusaṅkhāro kīdisoti olokento ajjeva
maraṇaṃ bhavissatīti ñatvā kumārā iminā tumhākaṃ ko atthoti
vatvā kathetha no bhanteti nibandho ayaṃ ito sattame divase
khadiraghaṭikaṃ vijāyissati tāya vāsudevassa kulaṃ vinassati apica kho pana

---------------------------------------------------------------------------------------------
page539.
Tumhe taṃ khadiraghaṭikaṃ gahetvā jhāpetvā chārikaṃ nadiyaṃ pakkhipeyyāthāti
āha. Atha naṃ te kūṭajaṭila puriso vijāyanako nāma natthīti
vatvā tantarajjukaṃ nāma kāraṇaṃ katvā tattheva jīvitakkhayaṃ pāpayiṃsu.
Rājāno kumāre pakkosāpetvā kiṃkāraṇā tāpasaṃ mārayitthāti
pucchitvā sabbaṃ sutvā bhītā tassa ārakkhaṃ datvā sattame
divase tassa kucchito nikkhantaṃ  khadiraghaṭikaṃ jhāpetvā chārikaṃ nadiyaṃ
khipiṃsu. Sā nadiyā vuyhamānā mukhadvāre ekapasse laggi.
Tato erakaṃ nibbatti. Athekadivasaṃ te rājāno samuddakīḷitaṃ
kīḷissāmāti mukhadvāraṃ gantvā mahāmaṇḍapaṃ kāretvā alaṅkata-
maṇḍape khādantā pivantā kīḷantā kelivaseneva pavattahatthapāda-
parāmāsā dvidhā bhinditvā mahākalahaṃ kariṃsu. Atheko aññaṃ muggaraṃ
alabhanto erakavanto ekaṃ erakapattaṃ gaṇhi. Taṃ gahitamattameva
khadiramusalaṃ ahosi. So tena mahājanaṃ pothesi. Athañño athaññoti
sabbehi gahitaggahitaṃ musalameva ahosi. Te aññamaññaṃ paharitvā
vināsaṃ pāpuṇiṃsu. Tesu vināsantesu vāsudevo baladevo bhaginī
añjanadevī purohitoti cattāro janā rathaṃ abhirūhitvā palāyiṃsu.
Sesā sabbepi vinaṭṭhā. Tepi cattāro janā rathena palāyantā
kāḷamattikaaṭaviṃ pāpuṇiṃsu. So hi muṭṭhikamallo patthanaṃ katvā
yakkho hutvā tattha nibbatto baladevassa āgatabhāvaṃ ñatvā tattha
gāmaṃ māpetvā mallavesaṃ gahetvā ko yujjhitukāmoti vagganto
gajjanto apphoṭhento vicari. Baladevo taṃ disvāva bhātika

---------------------------------------------------------------------------------------------
page540.
Ahaṃ iminā saddhiṃ yujjhissāmīti vatvā vāsudeve vārenteyeva
rathā oruyha tassa santikaṃ gantvā apphoṭheti. Atha naṃ so
pasāritahattheyeva gahetvā mūlakandaṃ viya khādi. Vāsudevo tassa
matabhāvaṃ ñatvā bhaginiñca purohitañca ādāya sabbarattiṃ gantvā
suriyodaye ekaṃ paccantagāmaṃ patvā āhāraṃ pacitvā āharathāti
bhaginiñca purohitañca gāmaṃ pahiṇitvā sayaṃ ekasmiṃ gacchantare
paṭicchanno nipajji. Atha naṃ jarā nāma eko luddho gacchaṃ calitaṃ
disvā sūkaro ettha bhavissatīti saññāya sattiṃ khipitvā pāde
vijjhi. Ko maṃ vijjhatīti ca vutte manussassa viddhabhāvaṃ ñatvā
bhīto palāyituṃ ārabhi. Rājā satiṃ paccupaṭṭhapetvā uṭṭhāya
mātula mā bhāyi ehīti pakkositvā āgataṃ kosi nāma
tvanti pucchitvā ahaṃ sāmi jarā nāmāti vutte jarāya viddho
marissatīti kira maṃ porāṇā byākariṃsu nissaṃsayaṃ ajja mayā
maritabbanti ñatvā mātula mā bhāyi ehi pādaṃ me bandhāhīti
tena pahāramukhaṃ bandhāpetvā taṃ uyyojesi. Balavavedanā pavattiṃsu.
Itarehi ābhataṃ āhāraṃ paribhuñjituṃ nāsakkhi. Atha te āmantetvā
ajjāhaṃ marissāmi tumhe pana sukhumālā aññaṃ kammaṃ katvā
jīvituṃ na sakkhissatha imaṃ vijjaṃ sikkhathāti ekaṃ vijjaṃ sikkhāpetvā
te uyyojetvā tattheva jīvitakkhayaṃ pāpuṇi. Evaṃ añjanadeviṃ
ṭhapetvā sabbeva vināsaṃ pāpuṇiṃsu.

---------------------------------------------------------------------------------------------
page541.
     Satthā imaṃ dhammadesanaṃ āharitvā upāsaka evaṃ porāṇaka-
paṇḍitā paṇḍitānaṃ kathaṃ sutvā attano puttasokaṃ nīhariṃsu tvaṃ
mā cintayīti vatvā saccāni pakāsetvā jātakaṃ samodhānesi.
Saccapariyosāne upāsako sotāpattiphale patiṭṭhahi. Tadā rohineyyo
ānando ahosi vāsudevo sārīputto avasesā buddhaparisā
ahesuṃ ghatapaṇḍito pana ahameva sammāsambuddho loke vivaṭṭacchado
ahosīti.
                  Ghatapaṇḍitajātakaṃ samattaṃ.
                 Iti soḷasajātakapaṭimaṇḍitassa
              dasakanipātassa atthavaṇṇanā samattā.